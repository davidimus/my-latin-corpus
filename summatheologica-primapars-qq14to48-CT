
QUAESTIO DECIMAQUARTA

DE SCIENTIA DEI, IN SEXDECIM ARTICULOS DIVISA

Post considerationem eorum, quae ad divinam substantiam pertinent, restat considerandum de his, quae pertinent ad operationem ipsius. Et quia operatio quaedam est, quae manet in operante, quaedam vero, quae procedit in exteriorem effectum; primo agemus de scientia, et voluntate (nam intelligere in intelligente est, et velle in volente) et postmodum de potentia Dei, quae consideratur, ut principium operationis divinae in effectum exteriorem procedentis: quia vero intelligere quoddam vivere est, post considerationem divinae scientiae, considerandum est de vita divina. Et quia scientia verorum est, erit etiam considerandum de veritate, et falsitate. Rursum, quia omne cognitum in cognoscente est, rationes autem rerum, secundum quod sunt in Deo cognoscente, Ideae vocantur, cum consideratione scientiae erit etiam adjungenda consideratio de Ideis.

Circa scientiam vero quaeruntur sexdecim.

Primo. Utrum in Deo sit scientia.
Secundo. Utrum Deus intelligat seipsum.
Tertio. Utrum comprehendat se.
Quarto. Utrum suum intelligere sit sua substantia.
Quinto. Utrum intelligat alia a se.
Sexto. Utrum habeat de eis propriam cognitionem.
Septimo. Utrum scientia Dei sit discursiva.
Octavo. Utrum scientia Dei sit causa rerum.
Nono. Utrum scientia Dei sit eorum, quae non sunt.
Decimo. Utrum sit malorum.
Undecimo. Utrum sit singularium.
Duodecimo. Utrum sit infinitorum.
Tertiodecimo. Utrum sit contingentium futurorum.
Quartodecimo. Utrum sit enuntiabilium.
Quintodecimo. Utrum scientia Dei sit variabilis.
Sextodecimo. Utrum Deus de rebus habeat speculativam scientiam, vel practicam.


ARTICULUS I
80

UTRUM IN DEO SIT SCIENTIA

(1. Dist. 35. art. 1. et 1. Contr. g. cap. 44. et Pot. q. 8. art. 1. cap. 2. et q. 9. art. 5. corp. et Veri. q. 2. art. 1. et opusc. 3. cap. 28. et 35. et 12. Metaph. lect. 6.).

AD PRIMUM sic proceditur. Videtur, quod in Deo non sit scientia. Scientia enim habitus est, qui Deo non competit, cum sit medius inter potentiam, et actum; ergo scientia non est in Deo.
2. PRAETEREA. Scientia, cum sit conclusionum, est quaedam cognitio ab alio causata, scilicet ex cognitione principiorum; sed nihil causatum est in Deo; ergo scientia non est in Deo.
3. PRAETEREA. Omnis scientia vel universalis, vel particularis est: sed in Deo non est universal, et particulare, ut ex superioribus patet (q. 3. art. 5.); ergo in Deo non est scientia.
SED CONTRA est, quod Apost. dicit ad Roman. 11.: O altitudo divitiarum sapientiae, et scientiae Dei!
RESPONDEO dicendum, quod in Deo perfectissime est scientia. Ad cujus evidentiam considerandum est, quod cognoscentia a non cognoscentibus in hoc distinguuntur, quia non cognoscentia nihil habent, nisi formam suam tantum, sed cognoscens natum est habere formam etiam rei alterius; nam species cogniti est in cognoscente. Unde manifestum est, quod natura rei non cognoscentis est magis coarctata, et limitata. Natura autem rerum cognoscentium habet majorem amplitudinem, et extensionem; propter quod dicit philos. 3. de Anima (tex. 37.) quod anima est quodammodo omnia. Coarctatio autem formae est per materiam. Unde et supra diximus, quod formae, secundum quod sunt magis immateriales, secundum hoc magis accedunt ad quamdam infinitatem. Patet igitur, quod immaterialitas alicujus rei est ratio, quod sit cognoscitiva, et secundum modum immaterialitatis est modus cognitionis. Unde in 2. de Anima (tex. 124.) dicitur, quod plantae non cognoscunt propter suam materialitatem. Sensus autem cognoscitivus est, quia receptivus est specierum sine materia, et intellectus adhuc magis cognoscitivus, quia magis separatus est a materia, et immixtus, ut dicitur in 3. de Anima (tex. 4. usque ad 7.). Unde, cum Deus sit in summo immaterialitatis, ut ex superioribus patet (q. 7. art. 1.), sequitur, quod ipse sit in summo cognitionis.
AD PRIMUM ergo dicendum, quod, quia perfectiones procedentes a Deo in creaturas, altiori modo sunt in Deo, ut supra dictum est (q. 4. art. 2.), oportet, quod, quandocumque aliquod nomen sumptum a quacumque perfectione creaturae Deo attribuitur, secludatur ab ejus significatione omne illud quod pertinet ad imperfectum modum, qui competit creaturae. Unde scientia non est qualitas in Deo, vel habitus, sed substantia, et actus purus.
AD SECUNDUM dicendum, quod ea, quae sunt divisim, et multipliciter in creaturis, in Deo sunt simpliciter, et unite, ut supra dictum est (q. 13. art. 4.). Homo autem secundum diversa cognita habet diversas cognitiones. Nam secundum quod cognoscit principia, dicitur habere intelligentiam; scientiam vero, secundum quod cognoscit conclusiones; sapientiam, secundum quod cognoscit causam altissimam; consilium vel prudentiam, secundum quod cognoscit agibilia: sed haec omnia Deus una, et simplici cognitione cognoscit, ut infra patebit (art. 7. huj. q.). Unde simplex Dei cognitio omnibus istis nominibus nominari potest, ita tamen, quod ab unoquoque eorum, secundum quod in divinam praedicationem venit, secludatur quidquid imperfectionis est, et retineatur quidquid perfectionis est. Et secundum hoc dicitur Job 12.: Apud ipsum est sapientia et fortitudo; ipse habet consilium, et intelligentiam.
AD TERTIUM dicendum, quod scientia est secundum modum cognoscentis. Scitum enim est in sciente secundum modum scientis. Et ideo, cum modus divinae essentiae sit altior, quam modus, quo creaturae sunt, scientia divina non habet modum creatae scientiae, ut scilicet sit universalis, vel particularis, vel in habitu, vel in potentia, vel secundum aliquem talem modum disposita.


ARTICULUS II
81

UTRUM DEUS INTELLIGAT SE

(Veri. q. 2. art. 2. et 1. Cont. g. cap. 47. et 48. et lib. 4. cap. 11. corp. 3. et Dist. 25. art. 2. et 12. Metaph. lect. 11.).

AD SECUNDUM sic proceditur. Videtur quod Deus non intelligat se. Dicitur enim in lib. de Causis (prop. 15. in princ.) quod omnis sciens, qui scit suam essentiam, est rediens ad essentiam suam reditione completa: sed Deus non exit extra essentiam suam, nec aliquo modo movetur; et sic non competit sibi redire ad essentiam suam; ergo ipse non est sciens essentiam suam.
2. PRAETEREA. Intelligere est quoddam pati, et moveri, ut dicitur in 3. de Anima (tex. 12. et 28.): scientia etiam est assimilatio ad rem scitam: et scitum etiam est perfectio scientis: sed nihil movetur, vel patitur, vel perficitur a seipso, neque similitudo ibi ipsi est, ut Hilarius dicit (lib. 3. de Trinit. non multum remote ante fin.); ergo Deus non est sciens seipsum.
3. PRAETEREA. Praecipue Deo sumus similes secundum intellectum: quia secundum mentem sumus ad imaginem Dei, ut dicit Augustinus (lib. 15. de Trinit. cap. 1. et lib. 6. super Gen. cap. 12.); sed intellectus noster non intelligit se, nisi sicut intelligit alia, ut dicitur in 3. de Anima (tex 9.); ergo Deus non intelligit se, nisi forte intelligendo alia.
SED CONTRA est, quod dicitur 1. ad Cor. 2.: Quae sunt Dei, nemo novit, nisi Spiritus Dei.
RESPONDEO dicendum, quod Deus se per seipsum intelligit. Ad cujus evidentiam sciendum est, quod, licet in operationibus, quae transeunt in exteriorem effectum, objectum operationis, quod significatur ut terminus, sit aliquid extra operantem: tamen in operationibus, quae sunt in operante, objectum, quod significatur ut terminus operationis, est in ipso operante: et secundum quod est in eo, sic est operatio in actu. Unde dicitur in lib. 3. de Anima (tex. 36. et 37.), quod sensibile in actu est sensus in actu, et intelligibile in actu est intellectus in actu. Ex hoc enim aliquid in actu sentimus, vel intelligimus, quod intellectus noster, vel sensus informatur in actu per speciem sensibilis, vel intelligibilis. Et secundum hoc tantum sensus, vel intellectus aliud est a sensibili, vel intelligibili; quia utrumque est in potentia. Cum igitur Deus nihil potentialitatis habeat, sed sit actus purus, oportet, quod in eo intellectus, et intellectum sint idem omnibus modis, ita scilicet ut neque careat specie intelligibili, sicut intellectus noster cum intelligit in potentia; neque species intelligibilis sit aliud a substantia intellectus divini: sicut accidit in intellectu nostro, cum est actu intelligens: sed ipsa species intelligibilis est ipse intellectus divinus; et sic seipsum per seipsum intelligit.
AD PRIMUM ergo dicendum, quod redire ad essentiam suam nihil aliud est, quam rem subsistere in seipsa. Forma enim, inquantum perficit materiam dando ei esse, quodammodo supra ipsam effunditur: inquantum vero in seipsa habet esse, in seipsam redit; virtutes igitur cognoscitivae, quae non sunt subsistentes, sed actus aliquorum organorum, non cognoscunt seipsas: sicut patet in singulis sensibus. Sed virtutes cognoscitivae per se subsistentes cognoscunt seipsas. Et propter hoc dicitur in libro de Causis, quod sciens essentiam suam redit ad essentiam suam. Per se autem subsistere maxime convenit Deo. Unde secundum hunc modum loquendi ipse est maxime rediens ad essentiam suam, et cognoscens seipsum.
AD SECUNDUM dicendum, quod moveri, et pati sumuntur aequivoce, secundum quod intelligere dicitur esse quoddam moveri, vel pati: ut dicitur in tertio de Anima (loc. cit. in arg.). Non enim intelligere est motus, qui est actus imperfecti, qui est ab alio in aliud: sed actus perfecti existens in ipso agente. Similiter etiam, quod intellectus perficiatur ab intelligibili, vel assimiletur ei, hoc convenit intellectui, qui quandoque est in potentia; quia per hoc, quod est in potentia, differt ab intelligibili, et assimilatur ei per speciem intelligibilem, quae est similitudo rei intellectae; et perficitur per ipsam, sicut potentia per actum; sed intellectus divinus, qui nullo modo est in potentia, non perficitur per intelligibile, neque assimilatur ei, sed est sua perfectio, et suum intelligere.
AD TERTIUM dicendum, quod esse naturale non est materiae primae, quae est in potentia, nisi secundum quod est reducta in actum per formam. Intellectus autem noster possibilis se habet in ordine intelligibilium, sicut materia prima in ordine rerum naturalium, eo quod est in potentia ad intelligibilia, sicut materia prima ad naturalia. Unde intellectus noster possibilis non potest habere intelligibilium operationem [al. intelligibilem operationem], nisi inquantum perficitur per speciem intelligibilem alicujus. Et sic intelligit seipsum per speciem intelligibilem, sicut et alia. Manifestum est autem, quod ex eo, quod cognoscit intelligibile, intelligit ipsum suum intelligere, et per actum cognoscit potentiam intellectivam. Deus autem est sicut actus purus tam in ordine existentium, quam in ordine intelligibilium: et ideo per seipsum seipsum intelligit.


ARTICULUS III
82

UTRUM DEUS COMPREHENDAT SEIPSUM

(3. Dist. 14. art. 2. q. 1. et 2. Et 1. Contr. g. cap. 3. et Veri. q. 2. art. 2. ad 5. et q. 20. art. 4. et opusc. 3. cap. 106. 213. et 264. et 264. et opusc. 9. cap. 79.).

AD TERTIUM sic proceditur. Videtur, quod Deus non comprehendat seipsum. Dicit enim August. in lib. 83. Quaestionum (q. 14.), quod id, quod comprehendit se, finitum est sibi: sed Deus est omnibus modis infinitus; ergo non comprehendit se.
2. PRAETEREA. Si dicatur, quod Deus infinitus est nobis, sed sibi finitus: Contra. Verius est unumquodque, secundum quod est apud Deum, quam secundum quod est apud nos, si igitur Deus sibi ipsi est finitus, nobis autem infinitus, verius est Deum esse finitum, quam infinitum, quod est contra prius determinate (q. 7. art. 1.); non ergo Deus comprehendit seipsum.
SED CONTRA est, quod Augustinus dicit ibidem: Omne, quod intelligit se, comprehendit se: sed Deus intelligit se; ergo comprehendit se.
RESPONDEO dicendum, quod Deus perfecte comprehendit seipsum. Quod sic patet. Tunc enim dicitur aliquid comprehendi, quando pervenitur ad finem cognitionis ipsius; et hoc est quando res cognoscitur ita perfecte, sicut cognoscibilis est. Sicut propositio demonstrabilis comprehenditur, quando scitur per demonstrationem, non autem quando cognoscitur per aliquam rationem probabilem; manifestum est autem, quod Deus ita perfecte cognoscit seipsum, sicut perfecte cognoscibilis est; est enim unumquodque cognoscibile secundum modum sui actus. Non enim cognoscitur aliquid, secundum quod in potentia est, sed secundum quod est in actu, ut dicitur in 9. Metaph. (tex. 20.). Tanta est autem virtus Dei in cognoscendo, quanta est actualitas ejus in existendo: quia per hoc quod actu est, et ab omni materia, et potentia separatus, Deus cognoscitivus est, ut ostensum est (art. 1. huj. q.). Unde manifestum est, quod tantum seipsum cognoscit, quantum cognoscibilis est. Et propter hoc seipsum perfecte comprehendit.
AD PRIMUM ergo dicendum, quod comprehendere, si proprie accipiatur, significat aliquid habens, et includens alterum. Et sic oportet, quod omne comprehensum sit finitum, sicut omne inclusum. Non sic autem comprehendi dicitur Deus a seipso, ut intellectus suus sit aliud, quam ipse, et capiat ipsum, et includat: sed hujusmodi locutiones per negationem sunt exponendae. Sicut enim Deus dicitur esse in seipso, quia a nullo exteriori continetur: ita dicitur comprehendi a seipso, quia nihil est sui, quod lateat ipsum. Dicit enim Augustinus in libro de Videndo Deum (epist. 112. ad Paulin. cap. 9. circa princ.), quod totum comprehenditur videndo, quod ita videtur, ut nihil ejus lateat videntem.
AD SECUNDUM dicendum, quod, cum dicitur, Deus finitus est sibi, intelligendum est secundum quamdam similitudinem proportionis; quia sic se habet in non excedendo intellectum suum, sicut se habet aliquid finitum in non excedendo intellectum finitum. Non autem sic dicitur Deus sibi finitus, quod ipse intelligat se esse aliquid finitum.


ARTICULUS IV
83

UTRUM IPSUM INTELLIGERE DEI SIT EJUS SUBSTANTIA

(1. Contr. g. cap. 46. et 47. et lib. 4. cap. 11. et 12. et Opusc. 3. cap. 29. et 30. et 31.).

AD QUARTUM sic proceditur. Videtur, quod ipsum intelligere Dei non sit ejus substantia. Intelligere enim est quaedam operatio; operatio autem aliquid significat procedens ab operante: substantia autem operantis non procedit ab operante; ergo ipsum intelligere Dei non est ipsa substantia.
2. PRAETEREA. Cum aliquis intelligit se intelligere, hoc non est intelligere aliquid magnum, vel principale intellectum, sed intelligere quoddam secundarium, et accessorium. Si igitur Deus sit ipsum suum intelligere, intelligere Dei erit, sicut, cum intelligimus intelligere. Et sic non erit aliquid magnum intelligere Dei.
3. PRAETEREA. Omne intelligere est aliquid intelligere; cum ergo Deus intelligit se, si ipsemet non est aliud, quam suum intelligere, intelligit se intelligere, et intelligere, se intelligere se: et sic in infinitum; non ergo ipsum intelligere Dei est ejus substantia.
SED CONTRA est, quod dicit August. lib. 7. de Trinit. (cap. 1.): Deo hoc est esse, quod sapientem esse. Hoc autem est sapientem esse, quod intelligere; ergo Deo hoc est esse, quod intelligere: sed esse Dei est ejus substantia, ut supra ostensum est (q. 3. art. 4.); ergo intelligere Dei est ejus substantia.
RESPONDEO dicendum, quod est necesse dicere, quod intelligere Dei est ejus substantia. Nam, si intelligere Dei sit aliud, quam ejus substantia, oporteret, ut dicit Philos. in 12. Metaph. (tex. 39.); quod aliquid aliud esset actus, et perfectio substantiae divinae, ad quod se haberet substantia divina, sicut potentia ad actum, quod est omnino impossibile. Nam intelligere est perfectio, et actus intelligentis. Hoc autem, qualiter sit, considerandum est. Sicut enim supra dictum est (art. 2. huj. q.), intelligere non est actio progrediens ad aliquid extrinsecum, sed manet in operante, sicut actus, et perfectio ejus, prout esse est perfectio existentis. Sicut enim esse consequitur formam, ita intelligere sequitur speciem intelligibilem. In Deo autem non est forma, quae sit aliud, quam suum esse, ut supra ostensum est (q. 3. art. 4. et 7). Unde cum ipsa sua essentia sit etiam species intelligibilis, ut dictum est (q. 3. art. 7. praecip.), ex necessitate sequitur, quod ipsum ejus intelligere sit ejus essentia et ejus esse.
Et sic patet ex omnibus praemissis, quod in Deo intellectus intelligens, et id, quod intelligitur, et species intelligibilis, et ipsum intelligere sunt omnino unum, et idem. Unde patet, quod per hoc, quod Deus dicitur intelligens, nulla multiplicitas ponitur in ejus substantia.
AD PRIMUM ergo dicendum, quod intelligere non est operatio exiens ab ipso operante, sed manens in ipso.
AD SECUNDUM dicendum, quod, cum intelligitur illud intelligere, quod non est subsistens, non intelligitur aliquid magnum, sicut cum intelligimus intelligere nostrum. Et ideo non est simile de ipso intelligere divino, quod est subsistens.
Et per hoc patet responsio ad tertium. Nam intelligere divinum, quod est in seipso subsistens, est sui ipsius, et non alicujus alterius, ut sic oporteat procedere in infinitum.


ARTICULUS V
84

UTRUM DEUS COGNOSCAT ALIA A SE

(1. Dist. 35. art. 2. et Veri. q. 2. art. 4. et 1. Contr. g. cap. 48. et 49.).

AD QUINTUM sic proceditur. Videtur, quod Deus non cognoscat alia a se. Quaecumque enim sunt alia a Deo, sunt extra ipsum: sed August. dicit in lib. 83. QQ. (q. 46. post med.) quod neque quidquam Deus extra seipsum intuetur; ergo non cognoscit alia a se.
2. PRAETEREA. Intellectum est perfectio intelligentis. Si ergo Deus intelligat alia a se, aliquid aliud erit perfectio Dei, et nobilius ipso; quod est impossibile.
3. PRAETEREA. Ipsum intelligere speciem habet ab intelligibili, sicut et omnis alius actus a suo objecto. Unde et ipsum intelligere tanto est nobilius, quanto etiam nobilius est ipsum, quod intelligitur; sed Deus est ipsum suum intelligere, ut ex dictis patet (art. praec.); si igitur Deus intelligit aliquid a se, ipse Deus specificatur per aliquid aliud a se, quod est impossibile; non igitur intelligit alia a se.
SED CONTRA est, quod dicitur Hebr. 4.: Omnia nuda, et aperta sunt oculis ejus.
RESPONDEO dicendum, quod necesse est Deum cognoscere alia a se. Manifestum est enim, quod seipsum perfecte intelligit: alioquin suum esse non esset perfectum, cum suum esse sit suum intelligere. Si autem perfecte aliquid cognoscitur, necesse est, quod virtus ejus perfecte cognoscatur. Virtus autem alicujus rei perfecte cognosci non potest, nisi cognoscantur ea, ad quae virtus se extendit. Unde, cum virtus divina se extendat ad alia, eo quod ipsa est prima causa effectiva omnium entium, ut ex supradictis patet (q. 2. art. 3.), necesse est, quod Deus alia a se cognoscat. Et hoc etiam evidentius fit, si adjungatur, quod ipsum esse causae agentis primae, scilicet Dei, est ejus intelligere. Unde quicumque effectus praeexistunt in Deo, sicut in causa prima, necesse est, quod sint in ipso ejus intelligere, et quod omnia in eo sint secundum modum intelligibilem. Nam omne, quod est in altero, est in eo secundum modum ejus, in quo est.
Ad sciendum autem, qualiter alia a se cognoscat, considerandum est, quod dupliciter aliquid cognoscitur. Uno modo in seipso: alio modo in altero. In seipso quidem cognoscitur aliquid, quando cognoscitur per speciem propriam adaequatam ipsi cognoscibili: sicut cum oculus videt hominem per speciem hominis: in alio autem videtur id, quod videtur per speciem continentis; sicut cum pars videtur in toto per speciem totius; vel cum homo videtur in speculo per speciem speculi; vel quocumque alio modo contingat aliquid in alio videri.
Sic igitur dicendum est, quod Deus seipsum videt in seipso, quia seipsum videt per essentiam suam. Alia autem a se videt non in ipsis, sed in seipso, inquantum essentia sua continet similitudinem aliorum ab ipso.
AD PRIMUM ergo dicendum, quod verbum Aug. dicentis, quod Deus nihil, extra se intuetur, non est sic intelligendum, quasi nihil, quod sit extra se, intueatur, sed quia id, quod est extra seipsum, non intuetur nisi in seipso, ut dictum est (in corp. art.).
AD SECUNDUM dicendum, quod intellectum est perfectio intelligentis, non quidem secundum suam substantiam, sed secundum suam speciem, secundum quam est in intellectu, ut forma, et perfectio ejus. Lapis enim non est in anima, sed species ejus, ut dicitur in 3. de Anima (tex 13.). Ea vero quae sunt alia a Deo, intelliguntur a Deo, inquantum essentia Dei continet species eorum, ut dictum est (in corp. art.). Unde non sequitur, quod aliquid aliud sit perfectio divini intellectus, quam ipsa essentia Dei.
AD TERTIUM dicendum, quod ipsum intelligere non specificatur per id, quod in alio intelligitur, sed per principale intellectum, in quo alia intelliguntur. Intantum enim ipsum intelligere specificatur per objectum suum, inquantum forma intelligibilis est principium intellectualis operationis. Nam omnis operatio specificatur per formam, quae est principium operationis, sicut calefactio per calorem. Unde per illam formam intelligibilem specificatur intellectualis operatio, quae facit intellectum in actu. Et haec est species principalis intellecti, quae in Deo nihil est aliud, quam essentia sua, in qua omnes species rerum comprehenduntur. Unde non oportet, quod ipsum intelligere divinum, vel potius ipse Deus specificetur per aliud, quam per essentiam divinam.


ARTICULUS VI
85

UTRUM DEUS COGNOSCAT ALIA A SE PROPRIA COGNITIONE

(1. Dist. 35. art. 3. et Dist. 36. q. 1. art. 1. et 1. Contr. g. cap. 50. 63. et 72. et lib. 3. cap. 75. et 76. et Veri. q. 2. art. 4. et 5. et Opusc. 2. cap. 134. et 135.).

AD SEXTUM sic proceditur. Videtur quod Deus non cognoscat alia a se propria cognitione: sic enim cognoscit alia a se, ut dictum est (art. praec.), secundum quod alia ab ipso in eo sunt: sed alia ab eo sunt in ipso, sicut in prima causa communi, et universali; ergo et alia cognoscuntur a Deo, sicut in causa prima, et universali. Hoc autem est cognoscere in universali, et non secundum propriam cognitionem; ergo Deus cognoscit alia a se in universali, et non secundum propriam cognitionem.
2. PRAETEREA. Quantum distat essentia creaturae ab essentia divina, tantum distat essentia divina ab essentia creaturae. Sed per essentiam creaturae non potest cognosci essentia divina, ut supra dictum est (q. 12. art. 2.); ergo nec per essentiam divinam potest cognosci essentia creaturae. Et sic cum Deus nihil cognoscat, nisi per essentiam suam, sequitur, quod non cognoscat creaturam secundum ejus essentiam, ut cognoscat de ea quid est. Quod est propriam cognitionem de re habere.
3. PRAETEREA. Propria cognitio non habetur de re, nisi per propriam ejus rationem: sed, cum Deus cognoscat omnia per essentiam suam, non videtur quod unumquodque per propriam rationem cognoscat. Idem enim non potest esse propria ratio multorum, et diversorum. Non ergo habet propriam cognitionem Deus de rebus, sed communem. Nam cognoscere res non secundum propriam rationem, est cognoscere res solum in communi.
SED CONTRA. Habere propriam cognitionem de rebus, est cognoscere res non solum in communi, sed secundum quod sunt ab invicem distinctae. Sic autem Deus cognoscit res. Unde dicitur Hebr. 4. quod pertingit usque ad divisionem spiritus, et animae, compagum quoque, et medullarum: et discretor cogitationum, et intentionum cordis: et non est ulla creatura invisibilis in conspectu ejus.
RESPONDEO dicendum, quod circa hoc quidam erraverunt, dicentes, quod Deus alia a se non cognoscit, nisi in communi, scilicet, inquantum sunt entia. Sicut enim ignis, si cognosceret seipsum, ut est principium caloris, cognosceret naturam caloris, et omnia alia, inquantum sunt calida: ita Deus, inquantum cognoscit se, ut principium essendi, cognoscit naturam entis, et omnia alia, inquantum sunt entia.
Sed hoc non potest esse. Nam intelligere aliquid in communi, et non in speciali, est imperfecte aliquid cognoscere. Unde intellectus noster, dum de potentia in actum reducitur, pertingit prius ad cognitionem universalem, et confusam de rebus, quam ad propriam rerum cognitionem, sicut de imperfecto ad perfectum procedens, ut patet in 1. Physic. (in princ. com.). Si igitur cognitio Dei de rebus aliis a se esset in universali tantum, et non in speciali, sequeretur, quod ejus intelligere non esset omnibus modis perfectum, et per consequens nec ejus esse, quod est contra ea, quae superius ostensa sunt (q. 4. art. 1. et art. 3. 4. et 5. huj. q.).
Oportet igitur dicere, quod alia a se cognoscat propria cognitione, non solum secundum quod communicant in ratione entis, sed secundum quod unum ab alio distinguitur. Et ad hujus evidentiam considerandum est, quod quidam volentes ostendere, quod Deus per unum cognoscit multa, utuntur quibusdam exemplis: ut puta, quod, si centrum cognosceret seipsum, cognosceret omnes lineas progredientes a centro; vel lux, si cognosceret seipsam, cognosceret omnes colores.
Sed haec exempla, licet quantum ad aliquid similia sint, scilicet quantum ad universalem causalitatem, tamen deficiunt quantum ad hoc, quod multitudo, et diversitas non causantur ab illo uno principio universali, quantum ad id, quod principium distinctionis est, sed solum quantum ad id, in quo communicant. Non enim diversitas colorum causatur ex luce solum, sed ex diversa dispositione diaphani recipientis. Et similiter diversitas linearum ex diverso situ. Et inde est, quod hujusmodi diversitas, et multitudo, non potest cognosci in suo principio secundum propriam cognitionem, sed solum in communi: sed in Deo non sic est; supra enim ostensum est (q. 4. art. 2.), quod quidquid perfectionis est in quacumque creatura, totum praeexsistit, et continetur in Deo secundum modum excellentem. Non solum autem id, in quo creaturae communicant, scilicet ipsum esse, ad perfectionem pertinet, sed etiam ea, per quae creaturae ad invicem distinguuntur: sicut vivere, et intelligere, et hujusmodi, quibus viventia a non viventibus, et intelligentia a non intelligentibus distinguuntur. Et omnis forma, per quam quaelibet res in propria specie constituitur, perfectio quaedam est. Et sic omnia in Deo praeexsistunt, non solum quantum ad id, quod commune est omnibus, sed etiam quantum ad ea, secundum quae res distinguuntur.
Et sic, cum Deus in se omnes perfectiones contineat, comparatur Dei essentia ad omnes rerum essentias, non sicut commune ad propria, ut unitas ad numeros, vel centrum ad lineas; sed sicut perfectus actus ad imperfectos: ut si dicerem: homo ad animal: vel senarius, qui est numerus perfectus, ad numeros imperfectos sub ipso contentos. Manifestum est autem, quod per actum perfectum cognosci possunt actus imperfecti, non solum in communi, sed etiam propria cognitione. Sicut qui cognoscit hominem, cognoscit animal propria cognitione; et qui cognoscit senarium, cognoscit trinarium propria cognitione. Sic igitur, cum essentia Dei habeat in se quidquid perfectionis habet essentia cujuscumque rei alterius, et adhuc amplius; Deus in seipso potest omnia propria cognitione cognoscere. Propria enim natura uniuscujusque consistit, secundum quod per aliquem modum divinam perfectionem participat. Non autem Deus perfecte seipsum cognosceret, nisi cognosceret, quomodocumque participabilis est ab aliis sua perfectio. Nec etiam ipsam naturam essendi perfecte sciret, nisi cognosceret omnes modos essendi. Unde manifestum est, quod Deus cognoscit omnes res propria cognitione, secundum quod ab aliis distinguuntur.
AD PRIMUM ergo dicendum, quod sic cognoscere aliquid, sicut in cognoscente est, potest dupliciter intelligi. Uno modo, secundum quod hoc adverbium sic importat modum cognitionis ex parte rei cognitae: et sic falsum est. Non enim semper cognoscens cognoscit cognitum secundum illud esse, quod habet in cognoscente. Oculus enim non cognoscit lapidem secundum esse, quod habet in oculo; sed per speciem lapidis, quam habet in se, cognoscit lapidem secundum esse, quod habet extra oculum. Et si aliquis cognoscens cognoscat cognitum secundum esse, quod habet in cogno cente, nihilominus cognoscit ipsum secundum esse, quod habet extra cognoscentem. Sicut intellectus cognoscit lapidem secundum esse intelligibile, quod habet in intellectu, inquantum cognoscit se intelligere; sed nihilominus cognoscit esse lapidis in propria natura. Si vero intelligatur, secundum quod hoc adverbium sic importat modum ex parte cognoscentis, verum est, quod sic solum cognoscens cognoscit cognitum, secundum quod est in cognoscente. Quia quanto perfectius est cognitum in cognoscente, tanto perfectior est modus cognitionis.
Sic igitur dicendum est, quod Deus non solum cognoscit res esse in seipso; sed per id, quod in seipso continet res, cognoscit eas in propria natura, et tanto perfectius, quanto perfectius est unumquodque in ipso.
AD SECUNDUM dicendum, quod essentia creaturae comparatur ad essentiam Dei, ut actus imperfectus ad perfectum. Et ideo essentia creaturae non sufficienter ducit in cognitionem essentiae divinae: sed e converso.
AD TERTIUM dicendum, quod idem non potest accipi, ut ratio diversorum per modum adaequationis. Sed divina essentia est aliquid excedens omnes creaturas. Unde potest accipi, ut propria ratio uniuscujusque, secundum quod diversimode est participabilis, vel imitabilis a diversis creaturis.


ARTICULUS VII
86

UTRUM SCIENTIA DEI SIT DISCURSIVA

(1. Contr. g. cap. 55. 56. et 57. et Pot. q. 9. art. 2. ad 10. et Quodl. 11. art. 2. et Opusc. 2. cap. 29.).

AD SEPTIMUM sic proceditur. Videtur, quod scientia Dei sit discursiva. Scientia enim Dei non est secundum scire in habitu, sed secundum intelligere in actu: sed secundum Philosophum in 2. Topic. (cap. 10. in declaration loci 35.) scire in habitu contingit multa simul: sed intelligere actu unum tantum. Cum ergo Deus multa cognoscat, quia et se, et alia, ut ostensum est (art. 2. et 5. hujus q.), videtur, quod non simul omnia intelligat, sed de uno in aliud discurrat.
2. PRAETEREA. Cognoscere effectum per causam est scire discurrentis sed Deus cognoscit alia per seipsum, sicut effectum per causam; ergo cognitio sua est discursiva.
3. PRAETEREA. Perfectius Deus scit unamquamque creaturam, quam nos sciamus: sed nos in causis creatis cognoscimus earum effectus: et sic de causis ad causata discurrimus; ergo videtur similiter esse in Deo.
SED CONTRA est quod August. dicit in 15. de Trinit. (c. 14. a med.), quod Deus non particulatim, vel singillatim omnia videt; velut alternante conceptu [al. conspectu] hinc illuc, inde huc: sed omnia videt simul.
RESPONDEO dicendum, quod in scientia divina nullus est discursus; quod sic patet. In scientia enim nostra duplex est discursus. Unus secundum successionem tantum: sicut cum, postquam intelligimus aliquid in actu, convertimus nos ad intelligendum aliud. Alius discursus est secundum causalitatem: sicut cum per principia pervenimus in cognitionem conclusionum. Primus autem discursus Deo convenire non potest. Multa enim, quae successive intelligimus, si unumquodque eorum in seipso consideretur, omnia simul intelligimus, si in aliquo uno ea intelligamus: puta si partes intelligamus in toto, vel si diversas res videamus in speculo. Deus autem omnia videt in uno, quod est ipse, ut habitum est (art. 4. et 5. huj. q.). Unde simul, et non successive omnia videt. Similiter etiam et secundus discursus Deo competere non potest. Primo quidem, quia secundus discursus praesupponit primum: procedentes enim a principiis ad conclusiones non simul utrumque considerant. Deinde, quia discursus talis est procedentis de noto ad ignotum. Unde manifestum est, quod, quando cognoscitur primum, adhuc ignoratur secundum. Et sic secundum non cognoscitur in primo, sed ex primo. Terminus [al. tertius] vero discursus est, quando secundum videtur in primo, resolutis effectibus in causas. Et tunc cessat discursus. Unde cum Deus effectus suos in seipso videat, sicut in causa, ejus cognitio non est discursiva.
AD PRIMUM ergo dicendum, quod licet sit unum tantum intelligere in seipso, tamen contingit multa intelligere in aliquo uno, ut dictum est (in corp. art. et art. praec.).
AD SECUNDUM dicendum, quod Deus non cognoscit per causam, quasi prius cognitam, effectus incognitos; sed eos cognoscit in causa. Unde ejus cognitio est sine discursu, ut dictum est (in corp. art.).
AD TERTIUM dicendum, quod effectus causarum creatarum videt quidem Deus in ipsis causis multo melius, quam nos; non tamen ita, quod cognitio effectuum causetur in ipso ex cognitione causarum creatarum, sicut in nobis. Unde ejus scientia non est discursiva.


ARTICULUS VIII
87

UTRUM SCIENTIA DEI SIT CAUSA RERUM

(1. Dist. 38. art. 1. et 1. Contr. g. cap. 61. et 62. et Veri. q. 2. art. 14.).

AD OCTAVUM sic proceditur. Videtur, quod scientia Dei non sit causa rerum. Dicit enim Orig. super epist. ad Rom. (lib. 7. sup. illud: Quos vocavit, hos et justificavit): Non propterea aliquid erit, quia id scit Deus futurum: sed quia futurum est, ideo scitur a Deo, antequam fiat.
2. PRAETEREA. Posita causa, ponitur effectus; sed scientia Dei est aeterna. Si ergo scientia Dei est causa rerum creatarum, videtur, quod creaturae sint ab aeterno.
PRAETEREA. Scibile est prius scientia, et mensura ejus ut dicitur in 10. Met. (tex. 5.); sed id, quod est posterius, et mensuratum, non potest esse causa; ergo scientia Dei non est causa rerum.
SED CONTRA est, quod dicit Aug. 15. de Trinit. (cap. 13. in med.): Universas creaturas, et spirituales, et corporales, non quia sunt, ideo novit Deus, sed ideo sunt, quia novit.
RESPONDEO dicendum, quod scientia Dei est causa rerum. Sic enim scientia Dei se habet ad omnes res creatas, sicut scientia artificis se habet ad artificiata. Scientia autem artificis est causa artificiatorum, eo quod artifex operatur per suum intellectum. Unde oportet, quod forma intellectus sit principium operationis: sicut calor est principium calefactionis; sed considerandum est, quod forma naturalis, inquantum est forma manens in eo, cui dat esse, non nominat principium actionis, sed secundum quod habet inclinationem ad effectum; et similiter forma intelligibilis non nominat principium actionis, secundum quod est tantum in intelligente, nisi adjungatur ei inclinatio ad effectum, quae est per voluntatem. Cum enim forma intelligibilis ad opposita se habeat, cum sit eadem scientia oppositorum, non produceret determinatum effectum, nisi determinaretur ad unum per appetitum, ut dicitur in 9. Metaph. (tex. 10.). Manifestum est autem quod Deus per intellectum suum causat res, cum suum esse sit suum intelligere, unde necesse est, quod sua scientia sit causa rerum, secundum quod habet voluntatem conjunctam; unde scientia Dei, secundum quod est causa rerum, consuevit nominari scientia approbationis.
AD PRIMUM ergo dicendum, quod Origen. locutus est attendens rationem scientiae, cui non competit ratio causalitatis, nisi adjuncta voluntate, ut dictum est (in corp. art.).
Sed quod dicit, ideo praescire Deum aliqua, quia sunt futura, intelligendum est secundum causam consequentiae, non secundum causam essendi. Sequitur enim, si aliqua sunt futura, quod Deus ea praescierit; non tamen res futurae sunt causa, quod Deus sciat.
AD SECUNDUM dicendum, quod scientia Dei est causa rerum, secundum quod res sunt in scientia. Non fuit autem in scientia Dei, quod res essent ab aeterno; unde, quamvis scientia Dei sit aeterna, non sequitur tamen, quod creaturae sint ab aeterno.
AD TERTIUM dicendum, quod res naturales sunt mediae inter scientiam Dei, et scientiam nostram. Nos enim scientiam accipimus a rebus naturalibus, quarum Deus per suam scientiam causa est; unde, sicut scibilia naturalia sunt priora, quam scientia nostra, et mensura ejus; ita scientia Dei est prior, quam res naturales, et mensura ipsarum; sicut aliqua domus est media inter scientiam artificis, qui eam fecit, et scientiam illius, qui ejus cognitionem ex ipsa jam facta capit.


ARTICULUS IX
88

UTRUM DEUS HABEAT SCIENTIAM NON ENTIUM

(1. Dist. 38. art. 4. et Veri. q. 2. art. 8. et 1. Contr. g. cap. 66.).

AD NONUM sic proceditur. Videtur, quod Deus non habeat scientiam non entium. Scientia enim Dei non est, nisi verorum; sed verum, et ens convertuntur; ergo scientia Dei non est non entium.
2. PRAETEREA. Scientia requirit similitudinen inter scientem, et scitum; sed ea, quae non sunt, non possunt habere aliquam similitudinem ad Deum, qui est ipsum esse; ergo ea, quae non sunt, non possunt sciri a Deo.
3. PRAETEREA. Scientia Dei est causa scitorum ab ipso; sed non est causa non entium, quia non ens non habet causam; ergo Deus non habet scientiam de non entibus.
SED CONTRA est, quod dicit Apost. ad Rom. 4.: Qui vocat ea, quae non sunt, tamquam ea, quae sunt.
RESPONDEO dicendum, quod Deus scit omnia, quaecumque sunt quocumque modo. Nihil autem prohibet ea, quae non sunt simpliciter, aliquo modo esse. Simpliciter enim sunt, quae actu sunt. Ea vero, quae non sunt actu, sunt in potentia vel ipsius Dei, vel creaturae; sive in potentia activa, sive in passive; sive in potentia opinandi, vel imaginandi, vel quocumque modo significandi. Quaecumque igitur possunt per creaturam fieri, vel cogitari, vel dici, et etiam quaecumque ipse facere potest, omnia cognoscit Deus, etiam si actu non sint. Et pro tanto dici potest, quod habet etiam non entium scientiam.
Sed horum, quae actu non sunt, est attendenda quaedam diversitas. Quedam enim, licet non sint nunc in actu, tamen vel fuerunt, vel erunt; et omnia ista dicitur Deus scire scientia visionis. Quia, cum intelligere Dei, quod est ejus esse, aeternitate mensuretur, quae sine successione exsistens totum tempus comprehendit, praesens intuitus Dei fertur in totum tempus, et in omnia, quae sunt in quocumque tempore, sicut in subjecta sibi praesentialiter. Quaedam vero sunt, quae sunt in potentia Dei, vel creaturae, quae tamen nec sunt, nec erunt, neque fuerunt. Et respectu horum non dicitur habere scientiam visionis, sed simplicis intelligentiae. Quod ideo dicitur, quia ea, quae videntur apud nos, habent esse distinctum extra videntem.
AD PRIMUM ergo dicendum, quod, secundum quod sunt in potentia, sic habent veritatem ea, quae non sunt actu; verum est enim ea esse in potentia; et sic sciuntur a Deo.
AD SECUNDUM dicendum, quod, cum Deus sit ipsum esse, intantum unumquodque est, inquantum participat de Dei similitudine: sicut unumquodque intantum est calidum, inquantum participat calorem. Sic et ea, quae sunt in potentia, etiamsi non sunt in actu, cognoscuntur a Deo.
AD TERTIUM dicendum, quod Dei scientia est causa rerum voluntate adjuncta. Unde non oportet, quod, quaecumque scit Deus, sint, vel fuerint, vel futura sint: sed solum ea, quae vult esse, vel permittit esse. Et iterum non est in scientia Dei, ut illa sint, sed quod esse possint.


ARTICULUS X
89

UTRUM DEUS COGNOSCAT MALA

(1. Dist. 36. q. 1. art. 2. et Veri. q. 2. art. 15. et 1. Contr. g. cap. 71. et 11. Quodl. q. 2. art. unico).

AD DECIMUM sic proceditur. Videtur, quod Deus non cognoscat mala. Dicit enim Philosophus in tertio de Anima (tex. 25.), quod intellectus, qui non est in potentia, non cognoscit privationem; sed malum est privatio boni ut dicit Augustinus (Enchir. cap. 11. et lib. 3. Confess. cap. 7.). Igitur, cum intellectus Dei numquam sit in potentia, sed semper actu, ut ex dictis patet (art. 2. huj q.), videtur, quod Deus non cognoscat mala.
2. PRAETEREA. Omnis scientia vel est causa sciti, vel causatur ab eo; sed scientia Dei non est causa mali, nec causatur a malo; ergo scientia Dei non est malorum.
3. PRAETEREA. Omne, quod cognoscitur, cognoscitur per suam similitudinem, vel per suum oppositum. Quidquid autem cognoscit Deus, cognoscit per suam essentiam, ut ex dictis patet (praecipue artic. 5. huj. q.). Divina autem essentia neque est similitudo mali, neque ei malum opponitur. Divinae enim essentiae nihil est contrarium, ut dicit August. 12. de Civitate Dei (cap. 2. circa fin.); ergo Deus non cognoscit mala.
4. PRAETEREA. Quod cognoscitur non per seipsum, sed per aliud, imperfecte cognoscitur; sed malum non cognoscitur a Deo per seipsum; quia sic oporteret, quod malum esset in Deo; oportet enim cognitum esse in cognoscente. Si ergo cognoscitur per aliud, scilicet per bonum, imperfecte cognoscetur ab ipso: quod est impossibile, quia nulla cognitio Dei est imperfecta; ergo scientia Dei non est malorum.
SED CONTRA est, quod dicitur Prov. 15.: Infernus, et perditio coram Deo.
RESPONDEO dicendum, quod quicumque perfecte cognoscit aliquid, oportet, quod cognoscat omnia, quae possunt illi accidere. Sunt autem quaedam bona, quibus accidere potest, ut per mala corrumpantur: unde Deus non perfecte cognosceret bona, nisi etiam cognosceret mala. Sic autem est cognoscibile unumquodque, secundum quod est; unde, cum hoc sit esse mali, quod est privatio boni; per hoc ipsum, quod Deus, cognoscit bona, cognoscit etiam mala, sicut per lucem cognoscuntur tenebrae. Unde dicit Dion. 7. c. de Div. Nom. (non multum a med. lect. 3.) quod Deus per semetipsum tenebrarum accipit visionem, non aliunde videns tenebras, quam a lumine.
AD PRIMUM ergo dicendum, quod verbum Philosophi est sic intelligendum, quod intellectus, qui non est in potentia, non cognoscit privationem per privationem in ipso exsistentem. Et hoc congruit cum eo, quod supra dixerat, quod punctum, et omne indivisibile per privationem divisionis cognoscitur. Quod contingit ex hoc, quia formae simplices, et indivisibiles non sunt actu in intellectu nostro, sed potentia tantum. Nam, si essent actu in intellectu nostro, non per privationem cognoscerentur: et sic cognoscuntur simplicia a substantiis separatis. Deus igitur non cognoscit malum per privationem in se exsistentem, sed per bonum oppositum.
AD SECUNDUM dicendum, quod scientia Dei non est causa mali, sed est causa boni, per quod cognoscitur malum.
AD TERTIUM dicendum, quod, licet malum non opponatur essentiae divinae, quae non est corruptibilis per malum, opponitur tamen effectibus Dei, quos per essentiam suam cognoscit. Et eos cognoscens, mala opposita cognoscit.
AD QUARTUM dicendum, quod cognoscere aliquid per aliud tantum est imperfectae cognitionis, si illud sit cognoscibile per se: sed malum non est per se cognoscibile: quia de ratione mali est, quod sit privatio boni. Et sic neque definiri, neque cognosci potest, nisi per bonum.


ARTICULUS XI
90

UTRUM DEUS COGNOSCAT SINGULARIA

(1. Dist 3. art. 3. et Dist. 36. q. 1. art. 1. et 1. Contr. g. cap. 50. 63. usque ad 72. et lib. 3. cap. 75. et 76. et Veri. q. 2. art. 4. et 5. et Opusc. 3. cap. 132. et 133.).

AD UNDECIMUM sic proceditur. Videtur, quod Deus non cognoscat singularia. Intellectus enim divinus immaterialior est, quam intellectus humanus: sed intellectus humanus propter suam immaterialitatem non cognoscit singularia, sed, sicut dicitur in 2. de Anima (tex. 6. et 1. Phys. tex. 9.), ratio est universalium, sensus vero singularium; ergo Deus non cognoscit singularia.
2. PRAETEREA. Illae solae virtutes in nobis sunt singularium cognoscitivae, quae recipiunt species non abstractas a materialibus conditionibus; sed res in Deo sunt maxime abstractae ab omni materialitate; ergo Deus non cognoscit singularia.
3. PRAETEREA. Omnis cognitio est per aliquam similitudinem: sed similitudo singularium, inquantum sunt singularia, non videtur esse in Deo, quia principium singularitatis est materia, quae, cum sit ens in potentia tantum, omnino est dissimilis Deo, qui est actus purus; non ergo Deus potest cognoscere singularia.
SED CONTRA est, quod dicitur Prov. 16.: Omnes viae hominum patent oculis ejus.
RESPONDEO dicendum, quod Deus cognoscit singularia. Omnes enim perfectiones in creaturis inventae in Deo praeexsistunt secundum altiorem modum, ut ex dictis patet (q. 4. art. 2.). Cognoscere autem singularia pertinet ad perfectionem nostram. Unde necesse est, quod Deus singularia cognoscat. Nam et Philos. pro inconvenienti habet, quod aliquid cognoscatur a nobis, quod non cognoscatur a Deo; unde contra Empedocl. arguit in 1. de Anima (tex. 12.), et in 3. Metaph. (tex. 15.), quod accideret Deum esse insipientissimum, si discordiam ignoraret. Sed perfectiones, quae in inferioribus dividuntur, in Deo simpliciter, et unite exsistent; unde, licet nos per aliam potentiam cognoscamus universalia, et immaterialia, et per aliam singularia, et materialia; Deus tamen per suum simplicem intellectum utraque cognoscit.
Sed qualiter hoc esse possit, quidam manifestare volentes dixerunt, quod Deus cognoscit singularia per causas universales. Nam nihil est in aliquo singularium, quod non ex aliqua causa oriatur universali. Et ponunt exemplum: sicut si aliquis astrologus cognosceret omnes motus universales coeli, posset praenuntiare omnes eclipses futuras. Sed istud non sufficit: quia singularia ex causis universalibus sortiuntur quasdam formas, et virtutes, quae, quantumcumque ad invicem conjungantur, non individuantur, nisi per materiam individualem. Unde qui cognosceret Socratem per hoc, quod est albus, vel Sophronisci filius, vel quidquid aliud sic dicatur, non cognosceret ipsum, inquantum est hic homo; unde secundum modum praedictum Deus non cognosceret singularia in sua singularitate. Alii vero dixerunt, quod Deus cognoscit singularia, applicando causas universales ad particulares effectus. Sed hoc nihil est: quia nullus potest applicare aliquid ad alterum, nisi illud praecognoscat: unde dicta applicatio non potest esse ratio cognoscendi particularia, sed cognitionem singularium praesupponit.
Et ideo aliter dicendum est, quod, cum Deus sit causa rerum per suam scientiam, ut dictum est (art. 8. huj. q.), intantum se extendit scientia Dei, inquantum se extendit ejus causalitas; unde, cum virtus activa Dei se extendat non solum ad formas, a quibus accipitur ratio universalis, sed etiam usque ad materiam, ut infra ostendetur (q. 44. art. 2.), necesse est, quod scientia Dei usque ad singularia se extendat, quae per materiam individuantur. Cum enim sciat alia a se per essentiam suam, inquantum est similitudo rerum, vel ut principium activum earum, necesse est, quod essentia sua sit principium sufficiens cognoscendi omnia, quae per ipsum fiunt, non solum in universali, sed etiam in singulari. Et esset simile de scientia artificis, si esset productiva totius rei, et non formae tantum.
AD PRIMUM ergo dicendum, quod intellectus noster speciem intelligibilem abstrahit a principiis individuantibus. Unde species intelligibilis nostri intellectus non potest esse similitudo principiorum individualium. Et propter hoc intellectus noster singularia non cognoscit; sed species intelligibilis divini intellectus, quae est Dei essentia, non est immaterialis per abstractionem, sed per seipsam principium existens omnium principiorum, quae intrant rei compositionem, sive sint principia speciei, sive principia individui; unde per eam Deus cognoscit non solum universalia, sed etiam singularia.
AD SECUNDUM dicendum, quod quamvis species intellectus divini secundum esse suum non habeat conditiones materiales, sicut species receptae in imaginatione, et sensu: tamen virtute se extendit ad immaterialia, et materialia, ut dictum est (in corp. art.).
AD TERTIUM dicendum, quod materia, licet recedat a Dei similitudine secundum suam potentialitatem; tamen, inquantum vel sic esse habet, similitudinem quamdam retinet divini esse.


ARTICULUS XII
91

UTRUM DEUS POSSIT COGNOSCERE INFINITA

(3. q. 10. art. 3. et 1. Dist. 39. q. 1. art. 3. et Veri. q. 2. art. 9. et art. 5 ad 4. et 1. Contr. g. cap. 69. et 71. et Opusc. 3. cap. 135.).

AD DUODECIMUM sic proceditur. Videtur, quod Deus non possit cognoscere infinita. Infinitum enim, secundum quod est infinitum, est ignotum; quia infinitum est, cujus quantitatem accipientibus semper est aliquid extra assumere, ut dicitur in 3. Phys. (tex. 63.). August. etiam dicit 12. de Civitate Dei (cap. 18. post medium) quod quidquid scientia comprehenditur, scientis comprehensione finitur: sed infinita non possunt finiri; ergo non possunt scientia Dei comprehendi.
2. PRAETEREA. Si dicatur, quod ea, quae in se sunt infinita, scientiae Dei finita sunt: Contra. Ratio infiniti est, quod sit impertransibile, et finiti, quod sit pertransibile, ut dicitur in 3. Phys. (tex. 34.) sed infinitum non potest transiri nec a finito, nec ab infinito, ut probatur in sexto Phys. (a tex. 60. usque ad 66.); ergo infinitum non potest esse finitum finito, neque etiam infinito. Et ita infinita non sunt finita scientiae Dei, quae est infinita.
3. PRAETEREA. Scientia Dei est mensura scitorum: sed contra rationem infiniti est, quod sit mensuratum; ergo infinita non possunt sciri a Deo.
SED CONTRA est, quod dicit August. 12. de Civit. Dei (cap. 18. a med.): Quamvis infinitorum numerorum nullus sit numerus, non est tamen incomprehensibilis ei, cujus scientiae [al. intelligentiae] non est numerus.
RESPONDEO dicendum, quod cum Deus sciat non solum ea, quae sunt actu, sed etiam ea, quae sunt in potentia vel sua, vel creaturae, ut ostensum est (art. 9. huj. q.); haec autem constat esse infinita, necesse est dicere quod Deus sciat infinita.
Et licet scientia visionis, quae est tantum eorum, quae sunt, vel erunt, vel fuerunt, non sit infinitorum, ut quidam dicunt, cum non ponamus mundum ab aeterno fuisse, nec generationem, et motum in aeternum mansura, ut individua in infinitum multiplicentur: tamen, si diligentius consideretur, necesse est dicere, quod Deus etiam scientia visionis sciat infinita. Quia Deus scit etiam cogitationes, et affectiones cordium, quae in infinitum multiplicabuntur, creaturis rationalibus permanentibus absque fine.
Hoc autem ideo est, quia cognitio cujuslibet cognoscentis se extendit secundum modum formae, quae est principium cognitionis. Species enim sensibilis, quae est in sensu, est similitudo solum unius individui, unde per eam solum unum individuum cognosci potest. Species autem intelligibilis intellectus nostri est similitudo rei, quantum ad naturam speciei, quae est participabilis a particularibus infinitis. Unde intellectus noster per speciem intelligibilem hominis cognoscit quodammodo homines infinitos; sed tamen, non inquantum distinguuntur ab invicem, sed secundum quod communicant in natura speciei, propter hoc, quod species intelligibilis intellectus nostri non est similitudo hominum, quantum ad principia individualia, sed solum quantum ad principia speciei. Essentia autem divina, per quam intellectus divinus intelligit, est similitudo sufficiens omnium, quae sunt, vel esse possunt, non solum quantum ad principia communia, sed etiam quantum ad principia propria uniuscujusque, ut ostensum est (art. praec.); unde sequitur, quod scientia Dei se extendat ad infinita, etiam secundum quod sunt ab invicem distincta.
AD PRIMUM ergo dicendum, quod infiniti ratio congruit quantitati, secundum Philosophum in primo Physicorum (tex 10.). De ratione autem quantitatis est ordo partium. Cognoscere ergo infinitum secundum modum infiniti, est cognoscere partem post partem; et sic nullo modo contingit cognosci infinitum. Quia quantacumque quantitas partium accipiatur, semper remanet aliquid extra accipientem. Deus autem non sic cognoscit infinitum, vel infinita, quasi enumerando partem post partem, cum cognoscat omnia simul, non successive, ut supra dictum est (art. 7. huius q.). Unde nihil prohibet ipsum cognoscere infinita.
AD SECUNDUM dicendum, quod transitio importat quandam successionem in partibus. Et inde est, quod infinitum transiri non potest neque a finito, neque ab infinito; sed ad rationem comprehensionis sufficit adaequatio, quia id comprehendi dicitur, cujus nihil est extra comprehendentem. Unde non est contra rationem infiniti, quod comprehendatur ab infinito. Et sic quod in se est infinitum, potest dici finitum scientiae Dei, tamquam comprehensum, non tamen tamquam pertransibile.
AD TERTIUM dicendum, quod scientia Dei est mensura rerum non quantitativa, qua quidem mensura carent infinita: sed quia mensurat essentiam, et veritatem rei. Unumquodque enim intantum habet de veritate suae naturae, inquantum imitatur Dei scientiam: sicut artificiatum, inquantum concordat arti. Dato autem, quod essent aliqua infinita actu secundum numerum, puta infiniti homines, vel secundum quantitatem continuam, ut si esset aer infinitus, ut quidam antiqui dixerunt; tamen manifestum est, quod haberent esse determinatum, et finitum, quia esse eorum esset limitatum ad aliquas determinatas naturas. Unde mensurabilia essent secundum scientiam Dei.


ARTICULUS XIII
92

UTRUM SCIENTIA DEI SIT FUTURORUM CONTINGENTIUM

(Infr. q. 86. art. 3. et 4. et 1. Dist. 38. art. 5. et 1. Contr. g. cap. 67. et Veri. q. 2. art. 12. et Quodl. 12. q. 3.).

AD DECIMUMTERTIUM sic proceditur. Videtur, quod scientia Dei non sit futurorum contingentium. A causa enim necessaria procedit effectus necessarius: sed scientia Dei est causa scitorum, ut supra dictum est (art. 8. huj. q.) cum ergo ipsa sit necessaria, sequitur scita ejus esse necessaria; non ergo scientia Dei est contingentium.
2. PRAETEREA. Omnis conditionalis, cujus antecedens est necessarium absolute, consequens est necessarium absolute. Sic enim se habet antecedens ad consequens, sicut principia ad conclusionem. Ex principiis autem necessariis non sequitur conclusio, nisi necessaria, ut in 1. Poster. (tex. 18.) probatur. Sed haec est quaedam conditionalis vera: Si Deus scivit hoc contingens futurum esse, hoc erit; quia scientia Dei non est nisi verorum. Hujus autem conditionalis antecedens est necessarium absolute: tum quia est aeternum: tum quia significatur ut praeteritum; ergo et consequens est necessarium absolute. Igitur quidquid scitur a Deo, est necessarium; et sic scientia Dei non est contingentium.
3. PRAETEREA. Omne scitum a Deo necesse est esse, quia etiam omne scitum a nobis necesse est esse; cum tamen scientia Dei certior sit, quam scientia nostra: sed nullum contingens futurum necesse est esse; ergo nullum contingens futurum est scitum a Deo.
SED CONTRA est, quod dicitur in Ps. 32.: Qui finxit singillatim corda eorum, qui intelligit omnia opera eorum, scilicet hominum, sed opera hominum sunt contingentia, utpote libero arbitrio subjecta; ergo Deus scit futura contingentia.
RESPONDEO dicendum, quod, cum supra ostensum sit (art. 9. huj. q.), quod Deus sciat omnia non solum quae actu sunt, sed etiam quae sunt in potentia sua, vel creaturae: horum autem quaedam sunt contingentia nobis futura: sequitur, quod Deus contingentia futura cognoscat.
Ad cujus evidentiam considerandum est, quod contingens aliquod dupliciter potest considerari. Uno modo in seipso, secundum quod jam in actu est; et sic non consideratur ut futurum, sed ut praesens, neque ut ad utrumlibet contingens, sed ut determinatum ad unum; et propter hoc sic infallibiliter subdi potest certae cognitioni utpote sensui visus, sicut cum video Socratem sedere. Alio modo potest considerari contingens, ut est in sua causa. Et sic consideratur ut futurum, et ut contingens nondum determinatum ad unum, quia causa contingens se habet ad opposita; et sic contingens non subditur per certitudinem alicui cognitioni. Unde quicumque cognoscit effectum contingentem in causa sua tantum, non habet de eo, nisi conjecturalem cognitionem. Deus autem cognoscit omnia contingentia, non solum prout sunt in suis causis, sed etiam prout unumquodque eorum est actu in seipso. Et licet contingentia fiant in actu successive, non tamen Deus successive cognoscit contingentia, prout sunt in suo esse, sicut nos, sed simul: quia sua cognitio mensuratur aeternitate, sicut etiam suum esse: aeternitas autem tota simul existens ambit totum tempus, ut supra dictum est (quaest. 10. art. 2. et 4.). Unde omnia, quae sunt in tempore, sunt Deo ab aeterno praesentia, non solum ea ratione, qua habet rationes rerum apud se praesentes, ut quidam dicunt, sed quia ejus intuitus fertur ab aeterno supra omnia, prout sunt in sua praesentialitate. Unde manifestum est, quod contingentia infallibiliter a Deo cognoscuntur, inquantum subduntur divino conspectui secundum suam praesentialitatem: et tamen sunt futura contingentia suis causis proximis comparata.
AD PRIMUM ergo dicendum, quod, licet causa suprema sit necessaria, tamen effectus potest esse contingens propter causam proximam contingentem. Sicut germinatio plantae est contingens propter causam proximam contingentem, licet motus solis, qui est causa prima, sit necessarius. Et similiter scita a Deo sunt contingentia propter causas proximas, licet scientia Dei, quae est causa prima, sit necessaria.
AD SECUNDUM dicendum, quod quidam dicunt, quod hoc antecedens: Deus scivit hoc contingens futurum, non est necessarium, sed contingens: quia, licet sit praeteritum, tamen importat respectum ad futurum: sed hoc non tollit ei necessitatem, quia id, quod habuit respectum ad futurum, necesse est habuisse, licet etiam futurum non sequatur quandoque. Alii vero dicunt, hoc antecedens esse contingens: quia est compositum ex necessario, et contingenti, sicut istud dictum est contingens: Socratem esse hominem album: sed hoc etiam nihil est, quia, cum dicitur: Deus scivit esse futurum hoc contingens, contingens non ponitur ibi, nisi ut materia verbi, et non sicut principalis pars propositionis. Unde contingentia ejus, vel necessitas nihil refert ad hoc, quod propositio sit necessaria, vel contingens, vera, vel falsa. Ita enim potest esse verum, me dixisse: hominem esse asinum, sicut me dixisse: Socratem currere, vel Deum esse; et eadem ratio est de necessario, et contingenti. Unde dicendum est, quod antecedens est necessarium absolute. Nec tamen sequitur, ut quidam dicunt, quod consequens sit necessarium absolute, quia antecedens est causa remota consequentis, quod propter causam proximam contingens est: sed hoc nihil est. Esset enim conditionalis falsa, cujus antecedens esset causa remota necessaria, et consequens effectus contingens: ut puta, si dicerem: si sol movetur, herba germinabit. Et ideo aliter dicendum est, quod quando in antecedente ponitur aliquid pertinens ad actum animae, consequens est accipiendum non secundum esse, quod in se est, sed secundum esse quod est in anima. Aliud enim est esse rei in seipsa, et esse rei in anima. Ut puta, si dicam: Si anima intelligit aliquid, illud est immateriale, intelligendum est, quod illud est immateriale, secundum quod est in intellectu, non secundum quod est in seipso. Et similiter, si dicam: si Deus scivit aliquid, illud erit: consequens intelligendum est, prout subest divinae scientiae, scilicet prout est in sua praesentialitate. Et sic necessarium est, sicut et antecedens. Quia omne, quod est, dum est, necesse est esse, ut dicitur in 1. Periherm. (cap. 6. declinando ad fin.).
AD TERTIUM dicendum, quod ea, quae temporaliter in actum reducuntur, a nobis successive cognoscuntur in tempore, sed a Deo in aeternitate, quae est supra tempus. Unde nobis, quia cognoscimus futura contingentia, inquantum talia sunt, certa esse non possunt, sed soli Deo, cujus intelligere est in aeternitate supra tempus. Sicut ille, qui vadit per viam, non videt illos, qui post eum veniunt; sed ille, qui ab aliqua altitudine totam viam intuetur, simul videt omnes transeuntes per viam. Et ideo illud, quod scitur a nobis, oportet esse necessarium, etiam secundum quod in se est, quia ea, quae in se sunt contingentia futura, a nobis sciri non possunt: sed ea, quae sunt scita a Deo, oportet esse necessaria secundum modum, quo subsunt divinae scientiae, ut disctum est (in corp. art.), non autem absolute, secundum quod in propriis causis considerantur. Unde et haec propositio: omne scitum a Deo necessarium est esse, consuevit distingui, quia potest esse de re, vel de dicto; si intelligatur de re, est divisa, et falsa: et est sensus: omnis res, quam Deus scit, est necessaria. Vel potest intelligi de dicto, et sic est composita, et vera: et est sensus: hoc dictum scitum a Deo esse est necessarium. Sed obstant quidam dicentes, quod ista distinctio habet locum in formis separabilibus a subjecto; ut si dicam: album possibile est esse nigrum. Quae quidem de dicto est falsa, et de re est vera. Res enim, quae est alba, potest esse nigra: sed hoc dictum, album esse nigrum, numquam potest esse verum. In formis autem inseparabilibus a subjecto non habet locum praedicta distinctio; ut si dicam: corvum nigrum possibile est esse album, quia in utroque sensu est falsa. Esse autem scitum a Deo est inseparabile a re, quia quod est scitum a Deo, non potest esse non scitum. Haec autem instantia locum haberet, si hoc, quod dico scitum, importaret aliquam dispositionem subjecto inhaerentem: sed, cum importet actum scientis, ipsi rei scitae (licet semper sciatur), potest aliquid attribui secundum se, quod non attribuitur ei, inquantum stat sub actu sciendi; sicut esse materiale attribuitur lapidi secundum se, quod non attribuitur ei, secundum quod est intelligibile.


ARTICULUS XIV
93

UTRUM DEUS COGNOSCAT ENUNTIABILIA

(Inf. q. 16. art. 5. ad 1. et 1. Dist. 38. art. 3. et Dist. 41. art. 5. corp. et 1. Contr. g. cap. 58. ad 6. et cap. 59. et Veri. q. 2. art. 7.).

AD DECIMUMQUARTUM sic proceditur. Videtur, quod Deus non cognoscat enuntiabilia. Cognoscere enim enuntiabilia convenit intellectui nostro, secundum quod componit, et dividit: sed in intellectu divino nulla est compositio; ergo Deus non cognoscit enuntiabilia.
2. PRAETEREA. Omnis cognitio fit per aliquam similitudinem; sed in Deo nulla est similitudo enuntiabilium, cum sit omnino simplex: ergo Deus non cognoscit enuntiabilia.
SED CONTRA est quod dicitur in Psal. 93.: Dominus scit cogitationes hominum: sed enuntiabilia continentur in cogitationibus hominum: ergo Deus cognoscit enuntiabilia.
RESPONDEO dicendum, quod cum formare enuntiabilia sit in potestate intellectus nostri, Deus autem sciat, quidquid est in potentia sua, vel creaturae, ut supra dictum est (art. 9. hujus quaest.), necesse est, quod Deus sciat omnia enuntiabilia, quae formari possunt.
Sed sicut scit materialia immaterialiter, et composita simpliciter, ita scit enuntiabilia non per modum enuntiabilium, quasi scilicet in intellectu ejus sit compositio, vel divisio enuntiabilium, sed unumquodque cognoscit per simplicem intelligentiam, intelligendo essentiam uniuscujusque: sicut si nos in hoc ipso quod intelligimus quid est homo, intelligeremus omnia, quae de homine praedicari possunt. Quod quidem in intellectu nostro non contingit, qui de uno in aliud discurrit, propter hoc, quod species intelligibilis sic repraesentat unum, quod non repraesentat aliud. Unde intelligendo, quid est homo, non ex hoc in ipso alia, quae ei insunt, intelligimus, sed divisim, secundum quandam successionem. Et propter hoc ea, quae seorsum intelligimus, oportet nos in unum redigere per modum compositionis, vel divisionis, enuntiationem formando: sed species intellectus divini, scilicet ejus essentia, sufficit ad demonstrandum omnia. Unde intelligendo essentiam suam, cognoscit essentias omnium, et quaecumque eis accidere possunt.
AD PRIMUM ergo dicendum, quod ratio illa procederet, si Deus cognosceret enuntiabilia per modum enuntiabilium.
AD SECUNDUM dicendum, quod compositio enuntiabilis significat aliquid esse rei. Et sic Deus per suum esse, quod est ejus essentia, est similitudo omnium eorum, quae per enuntiabilia significantur.


ARTICULUS XV
94

UTRUM SCIENTIA DEI SIT VARIABILIS

(Inf. q. 19. art. 7. corp. et 1. Dist. 38. art. 2. et art. 5. corp. et Dist. 39. q. 1. art. 1. ad 2. et Veri. q. 2. art. 5.).

AD DECIMUMQUINTUM sic proceditur. Videtur, quod scientia Dei sit variabilis. Scientia enim relative dicitur ad scibile: sed ea, quae important relationem ad creaturam, dicuntur de Deo ex tempore, et variantur secundum variationem creaturarum; ergo scientia Dei est variabilis secundum variationem creaturarum.
2. PRAETEREA. Quidquid potest Deus facere, potest scire: sed Deus potest plura facere, quam faciat: ergo potest plura scire, quam sciat. Et sic scientia sua potest variari secundum augmentum, et diminutionem.
3. PRAETEREA. Deus scivit Christum nasciturum. Nunc autem nescit Christum nasciturum, quia Christus nasciturus non est: ergo non quidquid Deus scivit, scit. Et ita scientia Dei videtur esse variabilis.
SED CONTRA est, quod dicitur Jacobi 1., quod apud Deum non est transmutatio, nec vicissitudinis obumbratio.
RESPONDEO dicendum, quod, cum scientia Dei sit ejus substantia, ut ex dictis patet (art. 4. huj. q.), sicut substantia ejus est omnino immutabilis, ut supra ostensum est (q. 9. art. 1.), ita oportet, scientiam ejus omnino invariabilem esse.
AD PRIMUM ergo dicendum, quod dominus, et creator, et hujusmodi important relationes ad creaturas, secundum quod in seipsis sunt. Sed scientia Dei importat relationem ad creaturas, secundum quod sunt in Deo; quia secundum hoc est unumquodque intellectum in actu, quod est in intelligente. Res autem creatae sunt in Deo invariabiliter, in seipsis autem variabiliter. Vel aliter dicendum est, quod dominus, et creator, et hujusmodi important relationes, quae consequuntur actus, qui intelliguntur terminari ad ipsas creaturas, secundum quod in seipsis sunt: et ideo hujusmodi relationes varie de Deo dicuntur secundum variationem creaturarum. Sed scientia, et amor, et hujusmodi important relations, quae consequuntur actus, qui intelliguntur in Deo esse. Et ideo invariabiliter praedicantur de Deo.
AD SECUNDUM dicendum, quod Deus scit etiam ea, quae potest facere, et non facit. Unde ex hoc, quod potest plura facere, quam facit, non sequitur, quod possit plura scire, quam sciat, nisi hoc referatur ad scientiam visionis, secundum quam dicitur scire ea, quae sunt in actu secundum aliquod tempus. Ex hoc tamen, quod scit, quod aliqua possunt esse, quae non sunt, vel etiam non esse, quae sunt, non sequitur, quod scientia sua sit variabilis, sed quod cognoscat rerum variabilitatem. Si tamen aliquid esset, quod prius Deus nescivisset, et postea sciret, esset ejus scientia variabilis: sed hoc esse non potest: quia quidquid est, vel potest esse secundum aliquod tempus, Deus in aeterno suo scit. Et ideo ex hoc, quod ponitur aliquid esse secundum quodcumque tempus, oportet poni, quod ab aeterno sit scitum a Deo. Et ideo non debet concedi, quod Deus possit plura scire, quam sciat, quia haec propositio implicat, quod ante nesciverit, et postea sciat.
AD TERTIUM dicendum, quod antiqui Nominales dixerunt, idem esse enuntiabile, Christum nasci, et esse nasciturum, et esse natum; quia eadem res significatur per haec tria, scilicet nativitas Christi, et secundum hoc sequitur, quod Deus, quidquid scivit, sciat: quia modo scit Christum natum, quod significat idem ei quod est, Christum esse nasciturum. Sed haec opinio falsa est: tum quia diversitas partium orationis diversitatem enuntiabilium causat: tum etiam quia sequeretur, quod propositio, quae semel est vera, esset semper vera; quod est contra Philos. (in Praedicam. cap. 1. de Substantia, declinando ad fin.) qui dicit, quod haec oratio: Socrates sedet, vera est eo sedente: et eadem falsa est, eo surgente. Et ideo concedendum est, quod haec non est vera. Quidquid Deus scivit, scit, si ad enuntiabilia referatur: sed ex hoc non sequitur, quod scientia Dei sit variabilis. Sicut enim absque variatione divinae scientiae est, quod sciat unam, et eamdem rem quandoque esse, et quandoque non esse; ita absque variatione divinae scientiae est, quod scit aliquod enuntiabile quandoque esse verum, et quandoque esse falsum. Esset autem ex hoc scientia Dei variabilis, si enuntiabilia cognosceret per modum enuntiabilium, componendo, et dividendo: sicut accidit in intellectu nostro. Unde cognitio nostra variatur vel secundum veritatem, et falsitatem: puta, si mutata re, eamdem opinionem de re illa retineamus: vel secundum diversas opiniones, ut si primo opinemur aliquem sedere, et postea opinemur eum non sedere: quorum neutrum potest esse in Deo.


ARTICULUS XVI
95

UTRUM DEUS DE REBUS HABEAT SCIENTIAM SPECULATIVAM

(Inf. q. 34. art. 3. corp. et 1-2. q. 3. art. 5. ad 1. et 1. Sent. in prol. et Veri. q. 3. art. 3. crop.).

AD DECIMUMSEXTUM sic proceditur. Videtur, quod Deus de rebus non habeat scientiam speculativam. Scientia enim Dei est causa rerum, ut supra ostensum est (art. 8. hujus quaest.): sed scientia speculativa non est causa rerum scitarum; ergo scientia Dei non est speculativa.
2. PRAETEREA. Scientia speculativa est per abstractionem a rebus; quod divinae scientiae non competit; ergo scientia Dei non est speculativa.
SED CONTRA. Omne, quod est nobilius, Deo est attribuendum: sed scientia speculativa est nobilior, quam practica, ut patet per Philos. in princ. Metaph. (lib. 1. cap. 1. non procul a princ.). Ergo Deus habet de rebus scientiam speculativam.
RESPONDEO dicendum, quod aliqua scientia est speculativa tantum, aliqua practica tantum, aliqua vero secundum aliquid speculativa, et secundum aliquid practica.
Ad cujus evidentiam sciendum est, quod aliqua scientia potest dici speculativa tripliciter. Primo ex parte rerum scitarum, quae non sunt operabiles a sciente, sicut est scientia hominis de rebus naturalibus, vel divinis. Secundo quantum ad modum sciendi: ut puta, si aedificator consideret domum definiendo, et dividendo, et considerando universalia praedicata ipsius. Hoc siquidem est operabilia modo speculativo considerare, et non secundum quod operabilia sunt. Operabile enim est aliquid per applicationem formae ad materiam, non per resolutionem compositi in principia universalia formalia. Tertio quantum ad finem. Nam intellectus practicus differt fine a speculativo, sicut dicitur in 3. de Anim. (tex. 15.). Intellectus enim practicus ordinatur ad finem operationis; finis autem intellectus speculativi est consideratio veritatis. Unde, si quis aedificator consideret, qualiter posset fieri aliqua domus, non ordinans ad finem operationis, sed ad cognoscendum tantum, erit quantum ad finem speculativa consideratio, tamen de re operabili. Scientia igitur, quae est speculativa ratione ipsius rei scitae, est speculativa tantum. Quae vero speculativa est secundum modum, vel finem, est secundum quid speculativa, et secundum quid practica. Cum vero ordinatur ad finem operationis, est simpliciter practica.
Secundum hoc ergo dicendum est, quod Deus de seipso habet scientiam speculativam tantum: ipse enim operabilis non est.
De omnibus vero aliis habet scientiam et speculativam, et practicam. Speculativam quidem, quantum ad modum. Quidquid enim in rebus nos speculative cognoscimus definiendo, et dividendo, hoc totum Deus multo perfectius novit.
Sed de his, quae potest quidem facere, sed secundum nullum tempus facit, non habet practicam scientiam, secundum quod practica scientia dicitur a fine. Sic autem habet practicam scientiam de his, quae secundum aliquod tempus facit. Mala vero, licet ab eo non sint operabilia, tamen sub cognitione practica ipsius cadunt, sicut et bona, inquantum permittit, vel impedit, vel ordinat ea; sicut et aegritudines cadunt sub practica scientia medici, inquantum per artem suam curat eas.
AD PRIMUM ergo dicendum, quod scientia Dei est causa, non quidem sui ipsius, sed aliorum: quorundam quidem actu, scilicet eorum, quae secundum aliquod tempus fiunt: quorundam vero virtute, scilicet eorum, quae potest facere et tamen nunquam fiunt.
AD SECUNDUM dicendum, quod scientiam esse acceptam a rebus scitis non per se convenit scientiae speculativae, sed per accidens, inquantum est humana.
Ad id vero, quod in contrarium objicitur, dicendum, quod de operabilibus perfecta scientia non habetur, nisi sciantur, inquantum operabilia sunt. Et ideo, cum scientia Dei sit omnibus modis perfecta, oportet, quod sciat ea, quae sunt a se operabilia, inquantum hujusmodi, et non solum secundum quod sunt speculabilia. Sed tamen non receditur a nobilitate speculativae scientiae, quia omnia alia a se videt in seipso. Seipsum autem speculative cognoscit, et sic in speculativa sui ipsius scientia habet cognitionem et speculativam, et praticam omnium aliorum.


QUAESTIO XV

DE IDEIS, IN TRES ARTICULOS DIVISA

Post considerationem de scientia Dei, restat considerare de ideis.

Et circa hoc quaeruntur tria.

Primo. An sint ideae.
Secundo. Utrum sint plures, vel una tantum.
Tertio. Utrum sint omnium, quae cognoscuntur a Deo.


ARTICULUS I
96

UTRUM IDEAE SINT

(Infr. q. 44. art. 3. et 1. Dist. 36. q. 2. art. 1. et Veri. q. 3. art. 1.).

AD PRIMUM sic proceditur. Videtur quod ideae non sint. Dicit enim Dionys. 7. cap. de Div. Nom. (a med. lect. 3.), quod Deus non cognoscit res secundum ideam: sed ideae non ponuntur ad aliud, nisi ut per eas cognoscantur res; ergo ideae non sunt.
2. PRAETEREA. Deus in seipso cognoscit omnia, ut supra dictum est (q. 14. art. 5.): sed seipsum non cognoscit per ideam; ergo nec alia.
3. PRAETEREA. Idea ponitur ut principium cognoscendi, et operandi: sed essentia divina est sufficiens principium cognoscendi, et operandi omnia; non ergo necesse est ponere ideas.
SED CONTRA est, quod dicit August. in 1. 83. QQ. (q. 46. parum a princ.): Tanta vis in ideis constituitur, ut, nisi his intellectis, sapiens esse nemo possit.
RESPONDEO dicendum, quod necesse est ponere in mente divina ideas.
 enim graece, latine forma dicitur. Unde per ideas intelliguntur formae aliarum rerum praeter ipsas res exsistentes. Forma autem alicujus rei praeter ipsam exsistens ad duo esse potest: vel ut sit exemplar ejus cujus dicitur forma, vel ut sit principium cognitionis ipsius, secundum quod formae cognoscibilium dicuntur esse in cognoscente.
Et quantum ad utrumque est necesse ponere ideas, quod sic patet. In omnibus enim, quae non a casu generantur, necesse est formam esse finem generationis cujuscumque. Agens autem non ageret propter formam, nisi inquantum similitudo formae est in ipso. Quod quidem contingit dupliciter. In quibusdam enim agentibus praeexsistit forma rei fiendae secundum esse naturale, sicut in his, quae agunt per naturam: sicut homo generat hominem, et ignis ignem. In quibusdam vero secundum esse intelligibile, ut in his, quae agunt per intellectum: sicut similitudo domus praeexsistit in mente aedificatoris. Et haec potest dici idea domus, quia artifex intendit domum assimilare formae, quam mente concepit. Quia igitur mundus non est casu factus, sed est factus a Deo per intellectum agente, ut infra patebit, (q. 46. art. 1.) necesse est, quod in mente divina sit forma, ad similitudinem cujus mundus est factus. Et in hoc consistit ratio ideae.
AD PRIMUM ergo dicendum, quod Deus non intelligit res secundum ideam extra se existentem: et sic etiam Aristot. (lib. 3. Metaph. tex. 10. usque ad fin. lib.) improbat opinionem Platonis de ideis, secundum quod ponebat eas per se existentes, non in intellectu.
AD SECUNDUM dicendum, quod, licet Deus per essentiam suam se, et alia cognoscat; tamen essentia sua est principium operativum aliorum, non autem sui ipsius: ideo habet rationem ideae, secundum quod ad alia comparatur, non autem secundum quod comparatur ad ipsum Deum.
AD TERTIUM dicendum, quod Deus secundum essentiam suam est similitudo omnium rerum. Unde idea in Deo nihil est aliud, quam Dei essentia.


ARTICULUS II
97

UTRUM SINT PLURES IDEAE

(1. Dist. 36. q. 2. art. 2. et 1. Contr. g. cap. 54. et Veri. q. 3. art. 2. et Opusc. 9. cap. 66.).

AD SECUNDUM sic proceditur. Videtur, quod non sint plures ideae. Idea enim in Deo est ejus essentia: sed essentia Dei est una tantum; ergo et idea est una.
2. PRAETEREA. Sicut idea est principium cognoscendi, et operandi, ita ars, et sapientia: sed in Deo non sunt plures artes, et sapientiae; ergo nec plures ideae.
3. PRAETEREA. Si dicatur, quod ideae multiplicantur secundum respectus ad diversas creaturas: Contra. Pluralitas idearum est ab aeterno; si ergo ideae sunt plures, creaturae autem sunt temporales; ergo temporale erit causa aeterni.
4. PRAETEREA. Respectus isti aut sunt secundum rem in creaturis tantum, aut etiam in Deo: si in creaturis tantum, cum creaturae non sint ab aeterno, pluralitas idearum non erit ab aeterno, si multiplicentur solum secundum hujusmodi respectus. Si autem realiter sunt in Deo, sequitur, quod alia pluralitas realis sit in Deo, quam pluralitas personarum, quod est contra Damasc. dicentem (lib. 1. de Fid. Orthod. cap. 9. 10. et 11.), quod in divinis omnia unum sunt, praeter ingenerationem, generationem, et processionem. Sic igitur non sunt plures ideae.
SED CONTRA est, quod dicit August. lib. 83. QQ. (q. 46. a med.): Ideae sunt principales quaedam forma, vel rationes rerum stabiles, atque incommutabiles, quia ipsae formatae non sunt, ac per hoc aeternae, ac semper eodem modo se habentes, quae divina intelligentia continentur. Sed cum ipsae neque oriantur, neque intereant, secundum eas tamen formari dicitur omne, quod oriri, et interire potest, et omne, quod oritur, et interit.
RESPONDEO dicendum, quod necesse est ponere plures ideas. Ad cujus evidentiam considerandum est, quod in quolibet effectu, illud quod est ultimus finis, proprie est intentum a principali agente: sicut ordo exercitus a duce. Illud autem, quod est optimum in rebus existens, est bonum ordinis universi, ut patet per Philosoph. in 12. Metaph. (tex. 52.). Ordo igitur universi est proprie a Deo intentus, et non per accidens proveniens secundum successionem agentium: prout quidam dixerunt, quod Deus creavit primum creatum tantum; quod creatum creavit secundum creatum, et sic inde, quousque producta est tanta rerum multitudo: secundum quam opinionem Deus non haberet nisi ideam primi creati. Sed, si ipse ordo universi est per se creatus ab eo, et intentus ab ipsa, necesse est, quod habeat ideam ordinis universi. Ratio autem alicujus totius haberi non potest, nisi habeantur propriae rationes eorum, ex quibus totum constituitur. Sicut aedificator speciem domus concipere non posset, nisi apud ipsum esset propria ratio cujuslibet partium ejus. Sic igitur oportet, quod in mente divina sint propriae rationes omnium rerum. Unde dicit Aug. in lib. 83. QQ. (q. 46. post med.) quod singula propriis rationibus a Deo creata sunt; unde sequitur, quod in mente divina sint plures ideae.
Hoc autem quomodo divinae simplicitati non repugnet, facile est videre, si quis consideret ideam operati esse in mente operantis, sicut quod intelligitur, non autem sicut species, qua intelligitur, quae est forma faciens intellectum in actu. Forma enim domus in mente aedificatoris est aliquid ab eo intellectum, ad cujus similitudinem domum in materia format. Non est autem contra simplicitatem divini intellectus, quod multa intelligat: sed contra simplicitatem ejus esset, si per plures species ejus intellectus formaretur.
Unde plures ideae sunt in mente divina, ut intellectae ab ipso. Quod hoc modo potest videri. Ipse enim essentiam suam perfecte cognoscit: unde cognoscit eam secundum omnem modum, quo cognoscibilis est. Potest autem cognosci non solum secundum quod in se est, sed secundum quod est participabilis secundum aliquem modum similitudinis a creaturis. Unaquaeque autem creatura habet propriam speciem, secundum quod aliquo modo participat divinae essentiae similitudinem. Sic igitur inquantum Deus cognoscit suam essentiam ut sic imitabilem a tali creatura, cognoscit eam ut propriam rationem, et ideam hujus creaturae: et similiter de aliis. Et sic patet, quod Deus intelligit plures rationes proprias plurium rerum, quae sunt plures ideae.
AD PRIMUM ergo dicendum, quod idea non nominat divinam essentiam, inquantum est essentia, sed inquantum est similitudo, vel ratio hujus, vel illius rei. Unde, secundum quod sunt plures rationes intellectae ex una essentia, secundum hoc dicuntur plures ideae.
AD SECUNDUM dicendum, quod sapientia, et ars significantur, ut quo Deus intelligit, sed idea, ut quod Deus intelligit. Deus autem uno intellectu intelligit multa, et non solum secundum quod in seipsis sunt, sed etiam secundum quod intellecta sunt: quod est intelligere plures rationes rerum. Sicut artifex, dum intelligit formam domus in materia, dicitur intelligere domum: dum autem intelligit formam domus ut a se speculatam, ex eo quod intelligit se intelligere eam, intelligit ideam, vel rationem domus. Deus autem non solum intelligit multas res per essentiam suam, sed etiam intelligit se intelligere multa per essentiam suam. Sed hoc est intelligere plures rationes rerum, vel plures ideas esse in intellectu ejus, ut intellectas.
AD TERTIUM dicendum, quod hujusmodi respectus, quibus multiplicantur ideae, non causantur a rebus, sed ab intellectu divino comparante essentiam suam ad res.
AD QUARTUM dicendum, quod respectus multiplicantes ideas non sunt in rebus creatis, sed in Deo: non tamen sunt reales respectus: sicut illi, quibus distinguuntur personae, sed respectus intellecti a Deo.


ARTICULUS III
98

UTRUM OMNIUM, QUAE COGNOSCIT DEUS, SINT IDEAE

(1. Dist. 36. q. 2. art. 3. et 1. Dist. 1. q. 1. art. 2. corp. et Veri. q. 3. art. 3. 4. 5. 6. 7. et 8.).

AD TERTIUM sic proceditur. Videtur, quod non omnium, quae cognoscit Deus, sint ideae in ipso. Mali enim idea non est in Deo, quia sequeretur malum esse in Deo: sed mala cognoscuntur a Deo; ergo non omnium, quae cognoscuntur a Deo, sunt ideae.
2. PRAETEREA. Deus cognoscit ea, quae nec sunt, nec erunt, nec fuerunt, ut supra dictum est (art. 9. praec. quaest.): sed horum non sunt ideae, quia dicit Dion. 5. cap. de Div. Nom. (non multum remote ante finem) quod exemplaria sunt divinae voluntates, determinativae, et effectivae rerum; ergo non omnium, quae a Deo cognoscuntur, sunt ideae in ipso.
3. PRAETEREA. Deus cognoscit materiam primam, quae non potest habere ideam, cum nullam habeat formam; ergo idem, quod prius.
4. PRAETEREA. Constat, quod Deus scit non solum species, sed etiam genera, et singularia, et accidentia: sed horum non sunt ideae, secundum positionem Platonis, qui primus ideas introduxit, ut dicit August. (lib. 83. QQ. q. 46. ut sup.): non ergo omnium cognitorum a Deo sunt ideae in ipso.
SED CONTRA. Ideae sunt rationes in mente divina exsistentes, ut per Augustinum patet (in cit. q. 46. post med.): sed omnium, quae cognoscit, Deus habet proprias rationes; ergo omnium, quae cognoscit, habet ideam.
RESPONDEO dicendum, quod, cum ideae a Platone ponerentur principia cognitionis rerum, et generationis ipsarum, ad utrumque se habet idea, prout in mente divina ponitur. Et secundum quod est principium factionis rerum, exemplar dici potest, et ad practicam cognitionem pertinet. Secundum autem quod principium cognoscitivum est, proprie dicitur ratio, et potest etiam ad scientiam speculativam pertinere. Secundum ergo quod exemplar est, secundum hoc se habet ad omnia, quae a Deo fiunt secundum aliquod tempus. Secundum vero quod principium cognoscitivum est, se habet ad omnia, quae cognoscuntur a Deo, etiamsi nullo tempore fiant, et ad omnia, quae a Deo cognoscuntur secundum propriam rationem, et secundum quod cognoscuntur ab ipso per modum speculationis.
AD PRIMUM ergo dicendum, quod malum cognoscitur a Deo non per propriam rationem, sed per rationem boni. Et ideo malum non habet in Deo ideam, neque secundum quod idea est exemplar, neque secundum quod est ratio.
AD SECUNDUM dicendum, quod eorum, quae neque sunt, neque erunt neque fuerunt, Deus non habet practicam cognitionem, nisi virtute tantum Unde respectu eorum non est idea in Deo, secundum quod idea significat exemplar, sed solum secundum quod significat rationem.
AD TERTIUM dicendum, quod Plato secundum quosdam posuit materiam non creatam, et ideo non posuit ideam esse materiae, sed materiae concausam. Sed quia nos ponimus materiam creatam a Deo, non tamen sine forma, habet quidem materia ideam in Deo, non tamen aliam ab idea compositi. Nam materia secundum se neque esse habet, neque cognoscibilis est.
AD QUARTUM dicendum, quod genera non possunt habere ideam aliam ab idea speciei, secundum quod idea significat exemplar: quia numquam genus fit, nisi in aliqua specie. Similiter etiam est de accidentibus, quae inseparabiliter concomitantur subjectum: quia haec simul fiunt cum subjecto. Accidentia autem, quae superveniunt subjecto, specialem ideam habent. Artifex enim per formam domus facit omnia accidentia, quae a principio concomitantur domum. Sed ea, quae superveniunt domui jam factae, ut picturae, vel aliquid aliud, facit per aliquam aliam formam. Individua vero secundum Platonem non habebant aliam ideam, quam ideam speciei. Tum quia singularia individuantur per materiam, quam ponebat esse increatam, ut quidam dicunt, et concausam ideae. Tum quia intentio naturae consistit in speciebus, nec particularia producit, nisi ut in eis species salventur. Sed providentia divina non solum se extendit ad species, sed ad singularia, ut infra dicetur (q. 22. art. 3.).


QUAESTIO DECIMASEXTA

DE VERITATE, IN OCTO ARTICULOS DIVISA

Quoniam autem scientia verorum est, post considerationem scientiae Dei, de Veritate inquirendum est.

Circa quam quaeruntur octo.

Primo. Utrum veritas sit in re, vel tantum in intellectu.
Secundo. Utrum sit tantum in intellectu componente, et dividente.
Tertio. De comparatione veri ad ens.
Quarto. De comparatione veri ad bonum.
Quinto. Utrum Deus sit veritas.
Sexto. Utrum omnia sint vera veritate una, vel pluribus.
Septimo. De aeternitate veritatis.
Octavo. De incommutabilitate ipsius.


ARTICULUS I
99

UTRUM VERITAS SIT TANTUM IN INTELLECTU

(1. Dist. 39. q. 5. art. 5. ad 7. et Veri. q. 1. art. 1.).

AD PRIMUM sic proceditur. Videtur, quod veritas non sit tantum in intellectu, sed magis in rebus. August. enim in lib. 2. Solil. (cap. 5.) reprobat hanc notificationem veri: Verum est id, quod videtur: quia secundum hoc lapides, qui sunt in abditissimo terrae sinu, non essent veri lapides, quia non videntur. Reprobat etiam istam (eod. lib.) istam: Verum est, quod ita se habet, ut videtur cognitori, si velit, et possit cognoscere: quia secundum hoc sequeretur, quod nihil esset verum, si nullus posset cognoscere. Et definit sic verum: Verum est id, quod est. Et sic videtur, quod veritas sit in rebus, et non in intellectu.
2. PRAETEREA. Quidquid est verum, veritate verum est. Si igitur veritas est in intellectu solo, nihil erit verum, nisi secundum quod intelligitur: quod est error antiquorum philosophorum (ut patet 11. Metaph. tex. 6. et lib. 4. a tex. 19. usque ad 25.), qui dicebant omne, quod videtur, esse verum. Ad quod sequitur contradictoria simul esse vera, cum contradictoria simul a diversis vera esse videantur.
3. PRAETEREA. Propter quod unumquodque, et illud magis, ut patet 1. Posteriorum (tex. 5.): sed ex eo, quod res est, vel non est, est opinio, vel oratio vera, vel falsa, secundum Philosoph. in Praedicam (cap. 1. de Substantia, non procul a fin.); ergo veritas magis est in rebus, quam in intellectu.
SED CONTRA est, quod Philosoph. dicit 6. Metaph. (tex. 8.) quod verum, et falsum non sunt in rebus, sed in intellectu.
RESPONDEO dicendum, quod sicut bonum nominat id, in quod tendit appetitus, ita verum nominat id, in quod tendit intellectus. Hoc autem distat inter appetitum, et intellectum, sive quamcumque cognitionem; quia cognitio est, secundum quod cognitum est in cognoscente: appetitus autem est secundum quod appetens inclinatur in ipsam rem appetitam. Et sic terminus appetitus, quod est bonus, est in re appetibili: sed terminus cognitionis, quod est verum, est in ipso intellectu. Sicut autem bonum est in re, inquantum habet ordinem ad appetitum, et propter hoc ratio bonitatis derivatur a re appetibili in appetitum, secundum quod appetitus dicitur bonus, prout est boni; ita, cum verum sit in intellectu, secundum quod conformatur rei intellectae, necesse est, quod ratio veri ab intellectu ad rem intellectam derivetur, ut res etiam intellecta vera dicatur, secundum quod habet aliquem ordinem ad intellectum.
Res autem intellecta ad intellectum aliquem potest habere ordinem vel per se, vel per accidens. Per se quidem habet ordinem ad intellectum, a quo dependet secundum suum esse: per accidens autem ad intellectum, a quo cognoscibilis est. Sicut si dicamus: quod domus comparatur ad intellectum artificis per se, per accidens autem comparatur ad intellectum, a quo non dependet. Judicium autem de re non sumitur secundum id, quod inest ei per accidens, sed secundum id, quod inest ei per se. Unde unaquaeque res dicitur vera absolute secundum ordinem ad intellectum, a quo dependet. Et inde est, quod res artificiales dicuntur verae per ordinem ad intellectum nostrum: dicitur enim domus vera, quae assequitur similitudinem formae, quae est in mente artificis: et dicitur oratio vera, inquantum est signum intellectus veri. Et similiter res naturales dicuntur esse verae, secundum quod assequuntur similitudinem specierum, quae sunt in mente divina. Dicitur enim verus lapis, quia assequitur propriam lapidis naturam secundum praeconceptionem intellectus divini. Sic ergo veritas principaliter est in intellectu, secundario vero in rebus, secundum quod comparantur ad intellectum, ut ad principium.
Et secundum hoc veritas diversimode notificatur. Nam August. in lib. de Vera Relig. (cap. 36.) dicit, quod veritas est, qua ostenditur id, quod est. Et Hilarius dicit (ex lib. 5. de Trinit. ante med.), quod verum est declarativum, aut manifestativum esse. Et hoc pertinet ad veritatem, secundum quod est in intellectu. Ad veritatem autem rei secundum ordinem ad intellectum pertinet definitio August. in lib. de Vera Relig. (cap. eod. a med.) talis: Veritas est summa similitudo principii, quae sine ulla dissimilitudine est. Et quaedam definitio Ansel. (in dial. de Verit. cap. 12.) talis: Veritas est rectitudo sola mente perceptibilis. Nam rectum est, quod principio concordat. Et quaedam definitio Avicennae talis: Veritas uniuscujusque rei est proprietas sui esse, quod stabilitum est ei. Quod autem dicitur, quod veritas est adaequatio rei, et intellectus, potest ad utrumque pertinere.
AD PRIMUM ergo dicendum: quod Augustinus loquitur de veritate rei, et excludit a ratione hujus veritatis comparationem ad intellectum nostrum. Nam id, quod est per accidens, ab unaquaque definitione excluditur.
AD SECUNDUM dicendum, quod antiqui philosophi species rerum naturalium non dicebant procedere ab aliquo intellectu, sed eas provenire a casu. Et quia considerabant, quod verum importat comparationem ad intellectum, cogebantur veritatem rerum constituere in ordine ad intellectum nostrum. Ex quo inconvenientia sequebantur, quae Philosophus prosequitur in 4. Metaph. (loco cit. in arg.). Quae quidem inconvenientia non accidunt, si ponamus veritatem rerum consistere in comparatione ad intellectum divinum.
AD TERTIUM dicendum, quod, licet veritas intellectus nostri a re causetur, non tamen oportet, quod in re per prius inveniatur ratio veritatis: sicut neque in medicina per prius invenitur ratio sanitatis, quam in animali. Virtus enim medicinae, non sanitas ejus, causat sanitatem, cum non sit agens univocum. Et similiter esse rei, non veritas ejus, causat veritatem intellectus. Unde Philosophus dicit (loco cit. in arg.), quod opinio, et oratio vera est ex eo, quod res est, non ex eo, quod res vera est.


ARTICULUS II
100

UTRUM VERITAS SIT TANTUM IN INTELLECTU COMPONENTE, ET DIVIDENTE

(1. Dist. 19. q. 5. art. 1. ad 7. et Veri. q. 1. art. 3.).

AD SECUNDUM sic proceditur. Videtur, quod veritas non sit solum in intellectu componente, et dividente. Dicit enim Philosophus in tertio de Anima (tex. 26.), quod, sicut sensus propriorum sensibilium semper veri sunt, ita et intellectus ejus, quod quid est: sed compositio, et divisio non est neque in sensu, neque in intellectu cognoscente quod quid est; ergo veritas non solum est in compositione, et divisione intellectus.
2. PRAETEREA. Isaac dicit in lib. de Definitionibus, quod veritas est adaequatio rei, et intellectus: sed sicut intellectus complexorum potest adaequari rebus, ita intellectus incomplexorum, et etiam sensus sentiens rem, ut est; ergo veritas non est solum in compositione, et divisione intellectus.
SED CONTRA est, quod dicit Philos. in sexto Metaph. (tex. 8.), quod circa simplicia, et quod quid est non est veritas, nec in intellectu, neque in rebus.
RESPONDEO dicendum, quod verum, sicut dictum est (art. praec.), secundum sui primam rationem est in intellectu. Cum autem omnis res sit vera, secundum quod habet propriam formam naturae suae, necesse est, quod intellectus, inquantum est cognoscens, sit verus, inquantum habet similitudinem rei cognitae, quae est forma ejus, inquantum est cognoscens. Et propter hoc per conformitatem intellectus, et rei veritas definitur. Unde conformitatem istam cognoscere est cognoscere veritatem. Hanc autem nullo modo sensus cognoscit. Licet enim visus habeat similitudinem visibilis, non tamen cognoscit comparationem, quae est inter rem visam, et id, quod ipse apprehendit de ea. Intellectus autem conformitatem sui ad rem intelligibilem cognoscere potest: sed tamen non apprehendit eam, secundum quod cognoscit de aliquo, quod quid est. Sed quando judicat rem ita se habere, sicut est forma, quam de re apprehendit, tunc primo cognoscit, et dicit verum. Et hoc facit componendo, et dividendo. Nam in omni propositione aliquam formam significatam per praedicatum, vel applicat alicui rei significatae per subjectum, vel removet ab ea: et ideo bene invenitur, quod sensus est verus de aliqua re, vel intellectus cognoscendo quod quid est, sed non quod cognoscat, aut dicat verum. Et similiter est de vocibus incomplexis [al. complexis, aut incomplexis]. Veritas quidem igitur potest esse in sensu, vel in intellectu cognoscente quod quid est, ut in quadam re vera, non autem ut cognitum in cognoscente; quod importat nomen veri. Perfectio enim intellectus est verum, ut cognitum. Et ideo proprie loquendo veritas est in intellectu componente, et dividente, non autem in sensu, neque in intellectu cognoscente quod quid est.
Et per hoc patet solutio ad objecta.


ARTICULUS III
101

UTRUM VERUM, ET ENS CONVERTANTUR

(Veri. q. 1. art. 2. ad. 1. et 1. Dist. 19. q. 5. art. 1. ad 7.).

AD TERTIUM sic proceditur. Videtur, quod verum, et ens non convertantur. Verum enim est proprie in intellectu, ut dictum est (art. 1. hujus quaest.); ens autem proprie est in rebus; ergo non convertuntur.
2. PRAETEREA. Id, quod se extendit ad ens, et non ens, non convertitur cum ente: sed verum se extendit ad ens, et non ens: nam verum est, quod est esse, et quod non est, non esse; ergo verum, et ens non convertuntur.
3. PRAETEREA. Quae se habent secundum prius, et posterius, non videntur converti: sed verum videtur prius esse, quam ens, nam ens non intelligitur ens, nisi sub ratione veri; ergo videtur, quod non sint convertibilia.
SED CONTRA est, quod dicit Philos. 1. Metaph. (tex. 4.) quod eadem est dispositio rerum in esse, et veritate.
RESPONDEO dicendum, quod sicut bonum habet rationem appetibilis, ita verum habet ordinem ad cognitionem. Unumquodque autem inquantum habet de esse, intantum est cognoscibile. Et propter hoc dicitur in tertio de Anima (tex. 37.) quod anima est quodammodo omnia secundum sensum, et intellectum. Et ideo sicut bonum convertitur cum ente, ita et verum. Sed tamen sicut bonum addit rationem appetibilis supra ens, ita et verum comparationem ad intellectum.
AD PRIMUM ergo dicendum, quod verum est in rebus, et in intellectu, ut dictum est (art. 1. hujus quaest.). Verum autem, quod est in rebus, convertitur cum ente secundum substantiam. Sed verum, quod est in intellectu, convertitur cum ente, ut manifestativum cum manifestato. Hoc enim est de ratione veri, ut dictum est (ibid.). Quamvis posset dici, quod etiam ens est in rebus, et in intellectu, sicut et verum, licet verum principaliter sit in intellectu, ens vero principaliter in rebus. Et hoc accidit propter hoc, quod verum, et ens differunt ratione.
AD SECUNDUM dicendum, quod non ens non habet in se, unde cognoscatur, sed cognoscitur, inquantum intellectus facit illud cognoscibile: unde verum fundatur in ente, inquantum non ens est quoddam ens rationis, apprehensum scilicet a ratione.
AD TERTIUM dicendum, quod, cum dicitur, quod ens non potest apprehendi sine ratione veri, hoc potest dupliciter intelligi. Uno modo ita, quod non apprehendatur ens, nisi ratio veri assequatur [al. consequatur] apprehensionem entis. Et sic locutio habet veritatem. Alio modo posset sic intelligi, quod ens non posset apprehendi, nisi apprehenderetur ratio veri. Et hoc falsum est. Sed verum non potest apprehendi, nisi apprehendatur ratio entis, quia ens cadit in ratione veri. Et est simile, sicut si comparemus intelligibile ad ens; non enim potest intelligi ens, quin ens sit intelligibile. Sed tamen potest intelligi ens ita, quod non intelligatur ejus intelligibilitas. Et similiter ens intellectum est verum, non tamen intelligendo ens, intelligitur verum.


ARTICULUS IV
102

UTRUM BONUM SECUNDUM RATIONEM SIT PRIUS, QUAM VERUM

(Veri. q. 21. art. 3.).

AD QUARTUM sic proceditur. Videtur, quod bonum secundum rationem sit prius, quam verum. Quod enim est universalius, secundum rationem prius est, ut patet ex primo Physic. (tex. 3. et 4.): sed bonum est universalius, quam verum. Nam verum est quoddam bonum, scilicet intellectus; ergo bonum prius est secundum rationem, quam verum.
2. PRAETEREA. Bonum est in rebus, verum autem in compositione, et divisione intellectus, ut dictum est (art. 2. hujus q.): sed ea quae sunt in re, priora sunt his, quae sunt in intellectu; ergo prius est secundum rationem bonum, quam verum.
3. PRAETEREA. Veritas est quaedam species virtutis, ut patet in 3. Ethic. (c. 7.) sed virtus continetur sub bono. Est enim bona qualitas mentis, ut dicit (Aug. lib. 6. cont. Julian. cap. 7. et lib. 2. de Lib. Arb. cap. 18. et 19.); ergo bonum est prius, quam verum.
SED CONTRA. Quod est in pluribus, est prius secundum rationem: sed verum est in quibusdam, in quibus non est bonum, scilicet in mathematicis; ergo verum est prius secundum rationem, quam bonum.
RESPONDEO dicendum, quod, licet bonum, et verum supposito convertantur cum ente, tamen ratione differunt. Et secundum hoc verum, absolute loquendo, prius est, quam bonum: quod ex duobus apparet. Primo quidem ex hoc, quod verum propinquius se habet ad ens, quod est prius, quam bonum. Nam verum respicit ipsum esse simpliciter, et immediate; ratio autem boni consequitur esse, secundum quod est aliquo modo perfectum; sic enim appetibile est. Secundo apparet ex hoc, quod cognitio naturaliter praecedit appetitum. Unde, cum verum respiciat cognitionem, bonum autem appetitum, prius erit verum, quam bonum secundum rationem.
AD PRIMUM ergo dicendum, quod voluntas, et intellectus mutuo se includunt, nam intellectus intelligit voluntatem, et voluntas vult intellectum intelligere. Sic ergo inter illa, quae ordinantur ad objectum voluntatis, continentur etiam ea, quae sunt intellectus, et e converso. Unde in ordine appetibilium bonum se habet, ut universale, et verum, ut particulare, in ordine autem intelligibilium est e converso. Ex hoc ergo, quod verum est quoddam bonum, sequitur, quod bonum sit prius in ordine appetibilium, non autem quod sit prius simpliciter.
AD SECUNDUM dicendum, quod secundum hoc est aliquid prius ratione, quod prius cadit in intellectu. Intellectus autem per prius apprehendit ipsum ens: et secundario apprehendit se intelligere ens: et tertio apprehendit se appetere ens. Unde primo est ratio entis, secundo ratio veri, tertio ratio boni, licet bonum sit in rebus.
AD TERTIUM dicendum, quod virtus, quae dicitur veritas non est veritas communis, sed quaedam veritas, secundum quam homo in dictis, et factis ostendit se, ut est: veritas autem vitae dicitur particulariter, secundum quod homo in vita sua implet illud, ad quod ordinatur per intellectum divinum, sicut etiam dictum est (art. 1. hujus q.), veritatem esse in ceteris rebus. Veritas autem justitiae est, secundum quod homo servat id, quod debet alteri secundum ordinem legum. Unde ex his particularibus veritatibus non est procedendum ad veritatem communem.


ARTICULUS V
103

UTRUM DEUS SIT VERITAS

(1-2. q. 3. art. 7. corp. et q. 39. art. 1. ad 3. et 2-2. q. 27. art. 4. corp. et 1. Contr. g. cap. 59. et 60. 61. et 62. et lib. 3. cap. 51. et Opusc. 2. cap. 105. et in Joan. 14. lect. 2.).

AD QUINTUM sic proceditur. Videtur, quod Deus non sit veritas. Veritas enim consistit in compositione, et divisione intellectus; sed in Deo non est compositio, et divisio; ergo non est ibi veritas.
2. PRAETEREA. Veritas secundum Aug. in lib. de Vera Relig. (cap. 36.) est similitudo principii: sed Dei non est similitudo ad principium; ergo in Deo non est veritas.
3. PRAETEREA. Quidquid dicitur de Deo, dicitur de eo, ut de prima causa omnium: sicut esse Dei est causa omnis esse; et bonitas ejus est causa omnis boni; si ergo in Deo sit veritas, ergo omne verum erit ab ipso: sed aliquem peccare est verum; ergo hoc erit a Deo: quod patet esse falsum.
SED CONTRA est, quod dicitur Joan. 14.: Ego sum via, veritas, et vita.
RESPONDEO dicendum, quod, sicut dictum est (art. 1. huius q.), veritas invenitur in intellectu, secundum quod apprehendit rem, ut est, et in re, secundum quod habet esse conformabile intellectui. Hoc autem maxime invenitur in Deo. Nam esse suum non solum est conforme suo intellectui, sed etiam est ipsum suum intelligere: et suum intelligere est mensura, et causa omnis alterius esse, et omnis alterius intellectus: et ipse est suum esse, et intelligere. Unde sequitur, quod non solum in ipso sit veritas, sed quod ipse sit ipsa summa, et prima veritas.
AD PRIMUM ergo dicendum, quod, licet in intellectu divino non sit compositio, et divisio: tamen secundum suam simplicem intelligentiam judicat de omnibus, et cognoscit omnia complexa. Et sic in intellectu ejus est veritas.
AD SECUNDUM dicendum, quod verum intellectus nostri est, secundum quod conformatur suo principio, scilicet rebus, a quibus cognitionem accipit: veritas etiam rerum est, secundum quod conformantur suo principio, scilicet intellectui divino: sed hoc proprie loquendo non potest dici in veritate divina: nisi forte, secundum quod veritas appropriatur Filio, qui habet principium: sed si de veritate essentialiter dicta loquamur, non potest intelligi, nisi resolvatur affirmativa in negativam: sicut cum dicitur: Pater est a se; quia non est ab alio. Et similiter dici potest similitudo principii veritas divina, inquantum esse suum non est suo intellectui dissimile.
AD TERTIUM dicendum, quod non ens, et privationes non habent ex seipsis veritatem, sed solum ex apprehensione intellectus. Omnis autem apprehensio intellectus a Deo est. Unde quidquid est veritatis in hoc, quod dico, istum fornicari est verum, totum est a Deo: sed si arguatur, ergo istum fornicari est a Deo, est fallacia accidentis.


ARTICULUS VI
104

UTRUM SIT UNA SOLA VERITAS, SECUNDUM QUAM OMNIA SUNT VERA

(1-2. q. 95. art. 1. et 1. Dist. 19. q. 5. art. 2. et Veri. q. 1 art. 4. et 8. Ps. 11.).

AD SEXTUM sic proceditur. Videtur, quod una sola sit veritas, secundum quam omnia sunt vera: quia secundum Aug. (lib. 14. de Trinit. cap. 8. et lib. 15. cap. 1. circa fin.): Nihil est majus mente humana, nisi Deus: sed veritas est major mente humana, alioquin menss judicaret de veritate: nunc autem omnia judicat secundum veritatem, et non secundum seipsam; ergo solus Deus est veritas; ergo non est alia veritas, quam Deus.
2. PRAETEREA. Ansel. dicit in lib. de Veritate (cap. 14. circa fin.), quod sicut tempus se habet ad temporalia, ita veritas ad res veras: sed unum est tempus omnium temporalium; ergo una est veritas, qua omnia vera sunt.
SED CONTRA est, quod in Ps. 11. dicitur: Diminutae sunt veritates a filiis hominum.
RESPONDEO dicendum, quod quodammodo una est veritas, qua omnia sunt vera, et quodammodo non. Ad cujus evidentiam sciendum est, quod quando aliquid praedicatur univoce de multis, illud in quolibet eorum secundum propriam rationem invenitur: sicut animal in qualibet specie animalis: sed quando aliquid dicitur analogice de multis, illud invenitur secundum propriam rationem in uno eorum tantum, a quo alia denominantur: sicut sanum dicitur de animali, et urina, et medicina, non quod sanitas sit nisi in animali tantum, sed a sanitate animalis denominatur medicina sana, inquantum est illius sanitatis effectiva; et urina, inquantum est illius sanitatis significativa. Et quamvis sanitas non sit in medicina, neque in urina, tamen in utroque est aliquid, per quod illud quidem facit, istud autem significat sanitatem. Dictum est autem (art. 1. hujus q.), quod veritas per prius est in intellectu, et per posterius in rebus, secundum quod ordinantur ad intellectum divinum. Si ergo loquamur de veritate, prout existit in intellectu, secundum propriam rationem, sic in multis intellectibus creatis sunt multae veritates, et in uno, et eodem intellectu secundum plura cognita. Unde dicit Gloss. super illud Ps. 11. (est autem Gloss. Aug. in istum Ps.): Diminutae sunt veritates a filiis hominum, quod, sicut ab una facie hominis resultant plures similitudines in speculo, sic ab una veritate divina resultant plures veritates. Si vero loquamur de veritate, secundum quod est in rebus, sic omnes sunt verae una prima veritate, cui unumquodque assimilatur secundum suam entitatem. Et sic licet plures sint essentiae, vel formae rerum, tamen una est veritas divini intellectus, secundum quam omnes res denominantur verae.
AD PRIMUM ergo dicendum, quod anima non secundum quamcumque veritatem judicat de rebus omnibus, sed secundum veritatem primam: inquantum resultat in ea, sicut in speculo, secundum prima intelligibilia. Unde sequitur, quod veritas prima sit major anima; et tamen etiam veritas creata, quae est in intellectu nostro, est major anima non simpliciter, sed secundum quid, inquantum est perfectio ejus; sicut etiam scientia posset dici major anima. Sed verum est, quod nihil subsistens est majus mente rationali, nisi Deus.
AD SECUNDUM dicendum, quod dictum Anselmi veritatem habet, secundum quod res dicuntur verae per comparationem ad intellectum divinum.


ARTICULUS VII
105

UTRUM VERITAS CREATA SIT AETERNA

(1. Dist. 19. q. 5. art. 3. et Veri. q. 1. art. 5.).

AD SEPTIMUM sic proceditur. Videtur, quod veritas creata si aeterna. Dicit enim August. in lib. 2. de Lib Arbit. (cap. 8.) quod nihil est magis aeternum, quam ratio circuli, et duo et tria esse quinque: sed horum veritas est veritas create; ergo veritas creata est aeterna.
2. PRAETEREA. Omne, quod est semper, est aeternum: sed universalia sunt ubique, et semper: ergo sunt aeterna; ergo et verum, quod est maxime universale.
3. PRAETEREA. Id, quod est verum in praesenti, semper fuit verum esse futurum: sed sicut veritas propositionis de praesenti est veritas creata, ita veritas propositionis de futuro; ergo aliqua veritas creata est aeterna.
4. PRAETEREA. Omne, quod caret principio et fine, est aeternum: sed veritas enuntiabilium caret principio, et fine; quia si veritas incoepit, cum ante non esset, verum erat veritatem non esse, et utique aliqua veritate verum erat, et sic veritas erat, antequam inciperet. Et similiter, si ponatur veritatem habere finem, sequitur, quod sit, postquam desierit; verum enim erit veritatem non esse; ergo veritas est aeterna.
SED CONTRA est, quod solus Deus est aeternus, ut supra habitum est (q. 10. art. 3.).
RESPONDEO dicendum, quod veritas enuntiabilium non est aliud, quam veritas intellectus. Enuntiabile enim et est in intellectu, et est in voce. Secundum autem quod est in intellectu, habet per se veritatem; sed secundum quod est in voce, dicitur verum enuntiabile, secundum quod significat aliquam veritatem intellectus, non propter aliquam veritatem in enuntiabili exsistentem, sicut in subiecto: sicut urina dicitur sana non a sanitate, quae in ipsa sit, sed a sanitate animalis, quam significat. Similiter etiam supra dictum est (art. 1. hujus quaest.), quod res denominantur verae a veritate intellectus. Unde, si nullus intellectus esset aeternus, nulla veritas esset aeterna; sed quia solus intellectus divinus est aeternus, in ipso solo veritas aeternitatem habet. Nec propter hoc sequitur, quod aliquid aliud sit aeternum, quam Deus, quia veritas intellectus divini est ipse Deus, ut supra ostensum est (art. 5. huj. q.).
AD PRIMUM ergo dicendum, quod ratio circuli, et duo et tria esse quinque, habent aeternitatem in mente divina.
AD SECUNDUM dicendum, quod aliquid esse semper, et ubique potest intelligi dupliciter. Uno modo, quia habet in se, unde se extendat ad omne tempus, et ad omnem locum, sicut Deo competit esse ubique, et semper. Alio modo, quia non habet in se, quo determinetur ad aliquem locum, vel tempus: sicut materia prima dicitur esse una, non quia habet unam formam, sicut homo est unus ab unitate unius formae, sed per remotionem omnium formarum distinguentium. Et per hunc modum quodlibet universale dicitur esse ubique, et semper, inquantum universalia abstrahunt ab hic, et nunc: sed ex hoc non sequitur ea esse aeterna, nisi in intellectu, si quis sit aeternus.
AD TERTIUM dicendum, quod illud, quod nunc est, ex eo futurum fuit, antequam esset, quia in causa sua erat, ut fieret. Unde, sublata causa, non esset futurum illud fieri; sola autem causa prima est aeterna. Unde ex hoc non sequitur, quod ea, quae sunt, semper fuerit verum ea esse futura, nisi quatenus in causa sempiterna fuit, ut essent futura; quae quidem causa solus Deus est.
AD QUARTUM dicendum, quod, quia intellectus noster non est aeternus, nec veritas enuntiabilium, quae a nobis formantur, est aeterna, sed quandoque incoepit. Et antequam hujusmodi veritas esset, non erat verum dicere, veritatem talem esse, nisi ab intellectu divino, in quo solum veritas est aeterna; sed nunc verum est dicere, veritatem tunc non fuisse. Quod quidem non est verum, nisi veritate, quae nunc est in intellectu nostro, non autem per aliquam veritatem ex parte rei, quia ista est veritas de non ente. Non ens autem non habet ex se, ut sit verum, sed solummodo ex intellectu apprehendente ipsum. Unde intantum est verum dicere, veritatem non fuisse, inquantum apprehendimus non esse ipsius, ut praecedens esse ejus.


ARTICULUS VIII
106

UTRUM VERITAS SIT IMMUTABILIS

(1. Dist. 19. q. 5. art. 3. et Veri. q. 1. art. 6.).

AD OCTAVUM sic proceditur. Videtur, quod veritas sit immutabilis. Dicit enim Augustinus in libro secundo de Libero Arbitrio (cap. 12. non procul a fin. et de Vera Relig. cap. 30.), quod veritas non est aequalis menti, quia esset mutabilis sicut et mens.
2. PRAETEREA. Id, quod remanet post omnem mutationem, est immutabile; sicut prima materia est ingenita, et incorruptibilis, quia remanet post omnem generationem, et corruptionem; sed veritas remanet post omnem mutationem, quia post omnem mutationem verum est dicere esse, vel non esse; ergo veritas est immutabilis.
3. PRAETEREA. Si veritas enuntiationis mutatur, maxime mutatur ad mutationem rei: sed sic non mutatur. Veritas enim, secundum Ansel. (in dial. de Veri. cap. 8.) est rectitudo quaedam, inquantum aliquid implet id, quod est de ipso in mente divina. Haec autem propositio, Socrates sedet, accipit a mente divina, ut significet Socratem sedere, quod significat etiam eo non sedente; ergo veritas propositionis nullo modo mutatur.
4. PRAETEREA. Ubi est eadem causa, et idem effectus: sed eadem res est causa veritatis harum trium propositionum, Socrates sedet, sedebit, et sedit; ergo eadem est harum veritas: sed oportet, quod alterum horum sit verum; ergo veritas harum propositionum immutabiliter manet, et eadem ratione cujuslibet alterius propositionis.
SED CONTRA est, quod dicitur in Ps. 11: Diminutae sunt veritates a filiis hominum.
RESPONDEO dicendum, quod, sicut supra dictum est (art. 1. hujus q.), veritas proprie est in solo intellectu: res autem dicuntur verae a veritate, quae est in aliquo intellectu. Unde mutabilitas veritatis consideranda est circa intellectum. Cujus quidem veritas in hoc consistit, quod habeat conformitatem ad res intellectas. Quae quidem conformitas variari potest dupliciter, sicut et quaelibet alia similitudo ex mutatione alterius extremi. Unde uno modo variatur veritas ex parte intellectus ex eo, quod de re eodem modo se habente aliquis aliam opinionem accipit. Alio modo, si, opinione eadem manente, res mutetur. Et utroque modo fit mutatio de vero in falsum. Si ergo sit aliquis intellectus, in quo non possit esse alternatio opinionum, vel cujus acceptionem non potest subterfugere res aliqua, in eo est immutabilis veritas. Talis autem est intellectus divinus, ut ex superioribus patet (q. 14. art. 15.).
Unde veritas divini intellectus est immuta bilis; veritas autem intellectus nostri mutabilis est, non quod ipsa sit subjectum mutationis, sed inquantum intellectus noster mutatur de veritate in falsitatem: sic enim formae mutabiles dici possunt. Veritas autem intellectus divini est, secundum quam res naturales dicuntur verae, quae est omnino immutabilis.
AD PRIMUM ergo dicendum, quod Augustinus loquitur de veritate divina.
AD SECUNDUM dicendum, quod verum, et ens sunt convertibilia. Unde, sicut ens non generatur, neque corrumpitur per se, sed per accidens, inquantum hoc, vel illud ens corrumpitur, vel generatur, ut dicitur in 1. Phys. (tex. 6.); ita veritas mutatur, non quod nulla veritas remaneat, sed quia non remanet illa veritas, quae prius erat.
AD TERTIUM dicendum, quod propositio non solum habet veritatem, sicut res aliae veritatem habere dicuntur, inquantum implent id, quod de eis est ordinatum ab intellectu divino: sed dicitur habere veritatem quodam speciali modo, inquantum significat veritatem intellectus. Quae quidem consistit in conformitate intellectus, et rei, qua quidem subtracta, mutatur veritas opinionis, et per consequens veritas propositionis. Sic igitur haec propositio: Socrates sedet, eo sedente, vera est, et veritate rei, inquantum est quaedam vox significativa, et veritate significationis, inquantum significat opinionem veram: Socrate vero surgente, remanet prima veritas, sed mutatur secunda.
AD QUARTUM dicendum, quod sessio Socratis, quae est causa veritatis hujus propositionis, Socrates sedet, non eodem modo se habet, dum Socrates sedet, et postquam sederit, et antequam sederet. Unde et veritas ab hoc causata diversimode se habet, et diversimode significatur propositionibus de praesenti, praeterito, et futuro. Unde non sequitur, quod, licet altera trium propositionum sit vera, eadem veritas invariabilis maneat.


QUAESTIO DECIMASEPTIMA

DE FALSITATE, IN QUATUOR ARTICULOS DIVISA

Deinde quaeritur de Falsitate.

Et circa hoc quaeruntur quatuor.

Primo. Utrum falsitas sit in rebus.
Secundo. Utrum sit in sensu.
Tertio. Utrum sit in intellectu.
Quarto. De oppositione veri, et falsi.


ARTICULUS I
107

UTRUM FALSITAS SIT IN REBUS

(Supr. q. 16. art. 1. et 2. et 1. Dist. 19. q. 5. art. 1. et 1. Contr. g. cap. 60. et Veri. q. 1. art. 10. et Perih. lect. 3.).

AD PRIMUM sic proceditur. Videtur, quod falsitas non sit in rebus. Dicit enim Augustinus in lib. 2. Soliloq. (cap. 8. in fin.): Si verum est id, quod est, falsum non esse uspiam concludetur, quovis repugnante.
2. PRAETEREA. Falsum dicitur a fallendo: sed res non fallunt, ut dicit Augustinus in libro de Vera Relig. (cap. 33. a med.), quia non ostendunt aliud, quam suam speciem; ergo falsum in rebus non invenitur.
3. PRAETEREA. Verum dicitur in rebus per comparationem ad intellectum divinum, ut supra dictum est (q. 16. art. 1): sed quaelibet res, inquantum est, imitatur Deum; ergo quaelibet res vera est absque falsitate. Et sic nulla res est falsa.
SED CONTRA est, quod dicit August. in lib. de Vera Relig. (cap. 34. cir. princ.) quod omne corpus est verum corpus, et falsa unitas: quia imitatur unitatem, et non est unitas. Sed quaelibet res imitatur divinam unitatem, et ab ea deficit; ergo in omnibus rebus est falsitas.
RESPONDEO dicendum, quod cum verum, et falsum opponantur, opposita autem sunt circa idem, necesse est, ut ibi prius quaeratur falsitas, ubi primo veritas invenitur, hoc est in intellectu. In rebus autem neque veritas, neque falsitas est, nisi per ordinem ad intellectum. Et quia unumquodque secundum id, quod convenit ei per se, simpliciter nominatur: secundum autem id, quod convenit ei per accidens, non nominatur nisi secundum quid: res quidem simpliciter falsa dici posset per comparationem ad intellectum, a quo dependet, cui comparatur per se; in ordine autem ad alium intellectum, cui comparatur per accidens, non posset dici falsa nisi secundum quid. Dependent autem ab intellectu divino res naturales, sicut ab intellectu humano res artificiales. Dicuntur igitur res artificiales falsae simpliciter, et secundum se, inquantum deficiunt a forma artis. Unde dicitur aliquis artifex opus falsum facere, quando deficit ab operatione artis.
Sic autem in rebus dependentibus a Deo falsitas inveniri non potest per comparationem ad intellectum divinum, cum quidquid in rebus accidit, ex ordinatione divini intellectus procedat nisi forte in voluntariis agentibus tantum, in quorum potestate est subducere se ab ordinatione divini intellectus, in quo malum culpae consistit, secundum quod ipsa peccata falsitates, et mendacia dicuntur in Scripturis, secundum illud Ps. 4.: Ut quid diligitis vanitatem, et quaeritis mendacium? sicut per oppositum operatio virtuosa veritas vitae nominatur, inquantum subditur ordini divini intellectus, sicut dicitur Joan. 3.: Qui facit veritatem, venit ad lucem.
Sed per ordinem ad intellectum nostrum, ad quem comparantur res naturales per accidens, possunt dici falsae, non simpliciter, sed secundum quid, et hoc dupliciter. Uno modo secundum rationem significati, ut dicatur illud esse falsum in rebus, quod significatur, vel repraesentatur oratione, vel intellectu falso, secundum quem modum quaelibet res potest dici esse falsa quantum ad id, quod ei non inest: sicut si dicamus, diametrum esse falsum commensurabile, ut dicit Philos. in 5. Metaph. (tex. 34.) et sicut dicit August. in lib. 2. Solil. (cap. 10.) quod verus tragoedus est falsus Hector: sicut e contrario potest unumquodque dici verum secundum id, quod competit ei. Alio modo per modum causae, et sic dicitur res esse falsa, quae nata est facere de se opinionem falsam. Et quia innatum est nobis per ea, quae exterius apparent, de rebus judicare, eo quod nostra cognitio a sensu ortum habet, qui primo, et per se est exteriorum accidentium: ideo ea, quae in exterioribus accidentibus habent similitudinem aliarum rerum, dicuntur esse falsa secundum illas res: sicut fel est falsum mel, et stannum est falsum argentum. Et secundum hoc dicit August. in lib. 2. Solil. (cap. 6. in fin.) quod eas res esse falsas nominamus, quae verisimilia apprehendimus. Et Philos. dicit in 5. Metaph. (tex. 34.) quod falsa dicuntur, quaecumque apta nata sunt apparere aut qualia non sunt, aut quae non sunt. Et per hunc modum etiam dicitur homo falsus, inquantum est amativus falsarum opinionum, vel locutionum; non autem ex hoc quod potest eas confingere: quia sic etiam sapientes, et scientes falsi dicerentur, ut dicitur in 5. Metaph. (loco prox. cit.).
AD PRIMUM ergo dicendum, quod res comparata ad intellectum, secundum id, quod est, dicitur vera; secundum id, quod non est, dicitur falsa. Unde verus tragoedus est falsus Hector, ut dicitur in 2. Solil. (loc. in corp. cit.). Sicut igitur in his, quae sunt, invenitur quoddam non esse: ita in his, quae sunt, invenitur quaedam ratio falsitatis.
AD SECUNDUM dicendum, quod res per se non fallunt, sed per accidens. Dant enim occasionem falsitatis, eo quod similitudinem eorum gerunt, quorum non habent existentiam.
AD TERTIUM dicendum, quod per comparationem ad intellectum divinum non dicuntur res falsae, quod esset eas esse falsas simpliciter: sed per comparationem ad intellectum nostrum, quod est, eas esse falsas secundum quid.
AD QUARTUM quod in oppositum objicitur, dicendum, quod similitudo, vel repraesentatio deficiens non inducit rationem falsitatis, nisi inquantum praestat occasionem falsae opinionis. Unde non ubicumque est similitudo, dicitur res falsas: sed ubicumque est talis similitudo, quae nata est facere opinionem falsam, non cuicumque, sed ut in pluribus.


ARTICULUS II
108

UTRUM IN SENSU SIT FALSITAS

(Veri. q. 1. art. 11. et Perih. lib. 3.).

AD SECUNDUM sic proceditur. Videtur, quod in sensu non sit falsitas. Dicit enim August. in lib. de Vera Relig. (cap. 33. cir. med.): Si omnes corporis sensus ita nuntiant, ut afficiuntur, quid ab eis amplius exigere debeamus, ignoro. Et sic videtur, quod ex sensibus non fallamur; et sic falsitas in sensu non est.
2. PRAETEREA. Philosophus dicit in 4. Metaph. (tex. 24.) quod falsitas non est propria sensui, sed phantasiae.
3. PRAETEREA. In incomplexis non est verum, nec falsum, sed solum in complexis: sed componere et dividere non pertinet ad sensum; ergo in sensu non est falsitas.
SED CONTRA est, quod dicit August. in lib. 2. Solil. (cap. 6. in fin.): Apparet nos in omnibus sensibus similitudine lenocinante falli.
RESPONDEO dicendum, quod falsitas non est quaerenda in sensu, nisi sicut ibi est veritas. Veritas autem non sic est in sensu, ut sensus cognoscat veritatem, sed inquantum veram apprehensionem habet de sensibilibus, ut supra dictum est (q. 16. art. 2.). Quod quidem contingit eo, quod apprehendit res, ut sunt. Unde contingit falsitatem esse in sensu ex hoc, quod apprehendit, vel judicat res aliter, quam sint.
Sic autem se habet ad cognoscendum res, inquantum similitudo rerum est in sensu. Similitudo autem alicujus rei est in sensu tripliciter. Uno modo, primo, et per se; sicut in visu est similitudo colorum, et aliorum propriorum sensibilium. Alio modo, per se, sed non primo; sicut in visu est similitudo figurae, vel magnitudinis, et aliorum communium sensibilium. Tertio modo, nec primo, nec per se, sed per accidens; sicut in visu est similitudo hominis, non inquantum est homo, sed inquantum huic colorato accidit esse hominem.
Et circa propria sensibilia sensus non habet falsam cognitionem, nisi per accidens, et ut in paucioribus, ex eo scilicet, quod propter indispositionem organi non convenienter recipit formam sensibilem, sicut et alia passiva propter suam indispositionem deficienter recipiunt impressionem agentium: et inde est, quod propter corruptionem linguae infirmis dulcia amara esse videntur. De sensibilibus vero communibus, et per accidens potest esse falsum judicium etiam in sensu recte disposito, quia sensus non directe refertur ad illa, sed per accidens, vel ex consequenti, inquantum refertur ad alia.
AD PRIMUM ergo dicendum, quod sensum affici est ipsum ejus sentire. Unde per hoc quod sensus ita nuntiant, sicut afficiuntur, sequitur, quod non decipiamur in judicio, quo judicamus nos sentire aliquid: sed ex eo quod sensus aliter afficitur interdum, quam res sit, sequitur, quod nuntiet nobis aliquando rem aliter, quam sit; et ex hoc fallimur per sensum circa rem, non circa ipsum sentire.
AD SECUNDUM dicendum, quod falsitas dicitur non esse propria sensui, quia non decipitur circa proprium objectum. Unde in alia translatione planius dicitur, quod sensus proprii sensibilis falsus non est. Phantasiae autem attribuitur falsitas, quia repraesentat similitudinem rei etiam absentis. Unde, quando aliquis convertitur ad similitudinem rei, tamquam ad rem ipsam, provenit ex tali apprehensione falsitas; unde etiam Philos. in 5. Metaph. (tex. 34.) dicit quod umbrae, et picturae, et somnia dicuntur falsa, inquantum non subsunt res, quarum habent similitudinem.
AD TERTIUM dicendum, quod ratio illa procedit, quod falsitas non sit in sensu, sicut in agnoscente verum, et falsum.


ARTICULUS III
109

UTRUM FALSITAS SIT IN INTELLECTU

(Veri. q. 1. art. 12. et 1. Dist. 19. q. 5 art. 1. ad 7. et 3. Contr. g. cap. 108.  4.).

AD TERTIUM sic proceditur. Videtur, quod falsitas non sit in intellectu. Dicit enim August. in lib. 83. QQ (q. 32. in princ.): Omnis, qui fallitur, id, in quo fallitur, non intelligit: sed falsum dicitur esse in aliqua cognitione, secundum quod per eam fallimur; ergo in intellectu non est falsitas.
2. PRAETEREA. Philos. dicit in 3. de Anima (tex. 51.) quod intellectus semper est rectus; non ergo in intellectu est falsitas.
SED CONTRA est, quod dicitur in 3. de Anima (tex. 21. et 22.), quod, ubi compositio intellectuum est, ibi verum, et falsum est: sed compositio intellectuum est in intellectu; ergo verum, et falsum est in intellectu.
RESPONDEO dicendum, quod, sicut res habet esse per propriam formam, ita virtus cognoscitiva habet cognoscere per similitudinem rei cognitae. Unde, sicut res naturalis non deficit ab esse, quod sibi competit secundum suam formam, potest autem deficere ab aliquibus accidentalibus, vel consequentibus; sicut homo ab hoc, quod est habere duos pedes, non autem ab hoc, quod est esse hominem: ita virtus cognoscitiva non deficit in cognoscendo respectu illius rei, cujus similitudine informatur: potest autem deficere circa aliquid consequens ad ipsam, vel accidens ei: sicut est dictum (art. praec.) quod visus non decipitur circa sensibile proprium, sed circa sensibilia communia, quae consequenter se habent ad illud, et circa sensibilia per accidens. Sicut autem sensus informatur directe similitudine propriorum sensibilium, ita intellectus informatur similitudine quidditatis rei. Unde circa quod quid est intellectus non decipitur: sicut neque sensus circa sensibilia propria. In componendo vero, vel dividendo potest decipi, dum attribuit rei, cujus quidditatem intelligit, aliquid, quod eam non consequitur, vel quod ei opponitur. Sic enim se habet intellectus ad judicandum de hujusmodi, sicut sensus ad judicandum de sensibilibus communibus, vel per accidens.
Hac tamen differentia servata, quae supra circa veritatem dicta est (q. 16. art. 2.), quod falsitas in intellectu esse potest, non solum quia cognitio intellectus falsa est, sed quia intellectus eam cognoscit, sicut et veritatem. In sensu autem falsitas non est, ut cognita, ut dictum est (art. praec.).
Quia vero falsitas intellectus per se solum circa compositionem intellectus est, per accidens etiam in operatione intellectus, qua cognoscit quod quid est, potest esse falsitas, inquantum ibi compositio intellectus admiscetur. Quod potest esse dupliciter. Uno modo, secundum quod intellectus definitionem unius attribuit alteri: ut si definitionem circuli attribuat homini: unde definitio unius rei est falsa de altera. Alio modo, secundum quod partes definitionis componit ad invicem, quae simul sociari non possunt. Sic enim definitio non est solum falsa respectu alicujus rei, sed est falsa in se: ut si formet talem definitionem: animal rationale quadrupes, falsus est intellectus sic definiendo, propterea quod falsus est in formando hanc compositionem: aliquod animal rationale est quadrupes. Et propter hoc in cognoscendo quidditates simplices non potest esse intellectus falsus, sed vel est verus, vel totaliter nihil intelligit.
AD PRIMUM ergo dicendum, quod quia quidditas rei est proprium objectum intellectus, propter hoc tunc proprie dicimur aliquid intelligere, quando reducentes illud in quod quid est, sic de eo judicamus: sicut accidit in demonstrationibus, in quibus non est falsitas. Et hoc modo intelligitur verbum Augustini (loc. cit. in 1. argum.), quod omnis, qui fallitur, non intelligit id, in quo fallitur: non autem ita, quod in nulla operatione intellectus aliquis fallatur.
AD SECUNDUM dicendum, quod intellectus semper est rectus, secundum quod intellectus est principiorum, circa quae non decipitur ex eadem causa, qua non decipitur circa quod quid est. Nam principia per se nota sunt illa, quae statim intellectis terminis cognoscuntur ex eo, quod praedicatum ponitur in definitione subjecti.


ARTICULUS IV
110

UTRUM VERUM, ET FALSUM SINT CONTRARIA

(1-2. q. 64. art. 3. ad 3. et 1. Dist. 19. q. 5. art. 1. 8. et Veri. q. 1. art. 10. ad 5.).

AD QUARTUM sic proceditur. Videtur, quod verum, et falsum non sint contraria. Verum enim, et falsum opponuntur, sicut quod est, et quod non est: nam verum est id, quod est, ut dicit August. (lib. 2. Solil. cap. 5. in fin.): sed quod est, et quod non est, non opponuntur, ut contraria; ergo verum, et falsum non sunt contraria.
2. PRAETEREA. Unum contrariorum non est in alio: sed falsum est in vero: quia sicut dicit August. in lib. 2. Solil. (cap. 10.): Tragoedus non esset falsus Hector, si non esset verus Tragoedus; ergo verum, et falsum non sunt contraria.
3. PRAETEREA. In Deo non est contrarietas aliqua. Nihil enim divinae substantiae est contrarium, ut dicit August. 12. de Civ. Dei. (cap. 2. circa fin.): sed Deo opponitur falsitas; nam idolum in Scriptura mendacium nominatur, Jerem. 8.: Apprehenderunt mendacium. Gloss.: (Est Hier. in hunc loc.) idest idola; ergo verum, et falsum non sunt contraria.
SED CONTRA est, quod dicit Philos. in 2. Periher. (cap. ult.): ponit enim falsam opinionem verae contrariam.
RESPONDEO dicendum, quod verum, et falsum opponuntur, ut contraria, et non sicut affirmatio, et negatio, ut quidam dixerunt. Ad cujus evidentiam sciendum est, quod negatio neque ponit aliquid, neque determinat sibi aliquod subjectum. Et propter hoc potest dici tam de ente, quam de non ente: sicut non videns, et non sedens. Privatio autem non ponit aliquid, sed determinat sibi subjectum. Est enim negatio in subjecto, ut dicitur 4. Metaph. (tex. 4. et lib. 5. tex. 27.): caecum enim non dicitur, nisi de eo, quod est natum videre. Contrarium vero et aliquid ponit, et subjectum determinat: nigrum enim est aliqua species coloris. Falsum autem aliquid ponit: est enim falsum, ut dicit philos. 4. Metaph. (tex. 27.): ex eo, quod dicitur, vel videtur aliquid esse, quod non est, vel non esse, quod est. Sicut enim verum ponit acceptionem adaequatam rei, ita falsum acceptionem rei non adaequatam; unde manifestum est, quod verum, et falsum sunt contraria.
AD PRIMUM ergo dicendum, quod id, quod est in rebus, est veritas rei; sed id, quod est ut apprehensum, est verum intellectus, in quo primo est veritas. Unde et falsum est id, quod non est, ut apprehensum. Apprehendere autem esse, et non esse, contrarietatem habet, sicut probat Philos. in 2. Periher. (cap. ult.), quod huic opinioni: Bonum est bonum, contraria est: Bonum non est bonum.
AD SECUNDUM dicendum, quod falsum non fundatur in vero sibi contrario, sicut nec malum in bono sibi contrario, sed in eo, quod sibi subjicitur. Et hoc ideo in utroque accidit, quia verum, et bonum communia sunt, et convertuntur cum ente. Unde, sicut omnis privatio fundatur in subjecto, quod est ens: ita omne malum fundatur in aliquo bono, et omne falsum in aliquo vero.
AD TERTIUM dicendum, quod, quia contraria, et opposita privative nata sunt fieri circa idem, ideo Deo, prout in se consideratur, non est aliquid contrarium, neque ratione suae bonitatis, neque ratione suae veritatis: quia in intellectu ejus non potest esse falsitas aliqua: sed in apprehensione nostra habet aliquid contrarium: nam verae opinioni de ipso contrariatur falsa opinio. Et sic idola mendacia dicuntur opposita veritati divinae, inquantum falsa opinio de idolis contrariatur verae opinioni de unitate Dei.


QUAESTIO XVIII

DE VITA DEI, IN QUATUOR ARTICULOS DIVISA

Quoniam autem intelligere viventium est, post considerationem de scientia, et intellectu divino, considerandum est de vita ipsius.

Et circa hoc quaeruntur quatuor.

Primo. Quorum sit vivere.
Secundo. Quid sit vita.
Tertio. Utrum vita Deo conveniat.
Quarto. Utrum omnia in Deo sint vita.


ARTICULUS I
111

UTRUM OMNIUM NATURALIUM RERUM SIT VIVERE

(1. Contr. g. cap. 97.).

AD PRIMUM sic proceditur. Videtur, quod omnium rerum naturalium sit vivere. Dicit enim Philos. in 8. Physic. (tex. 1.), quod motus est, ut vita quaedam natura exsistentibus omnibus: sed omnes res naturales participant motum; ergo omnes res naturales participant vitam.
2. PRAETEREA. Plantae dicuntur vivere, inquantum habent in seipsis principium motus augmenti, et decrementi; sed motus localis est perfectior, et prior secundum naturam, quam motus augmenti, et decrementi, ut probatur in 8. Physic. (tex 56. et 57.). Cum igitur omnia corpora naturalia habeant aliquod principium motus localis, videtur, quod omnia corpora naturalia vivant.
3. PRAETEREA. Inter corpora naturalia imperfectiora sunt elementa: sed eis attribuitur vita: dicuntur enim aquae vivae; ergo multo magis alia corpora naturalia vitam habent.
SED CONTRA est, quod dicit Dionys. 6. cap. de Divin. Nom. (prope princ. lect. 1.), quod plantae secundum ultimam resonantiam vitae habent vivere, ex quo potest accipi, quod ultimum gradum vitae obtinent plantae: sed corpora inanimata sunt infra plantas; ergo eorum non est vivere.
RESPONDEO dicendum, quod ex his, quae manifeste vivunt, accipere possumus, quorum sit vivere, et quorum non sit vivere. Vivere autem manifeste animalibus convenit. Dicitur enim in libro de Vegetabilibus (Aristot. in lib. 1. de plantis, cap. 1. in princ.), quod vita in animalibus manifesta est. Unde secundum illud oportet distinguere viventia a non viventibus, secundum quod animalia dicuntur vivere: hoc autem est in quo primo manifestatur vita, et in quo ultimo remanet. Primo autem dicimus animal vivere, quando incipit ex se motum habere, et tandiu judicatur animal vivere, quamdiu talis motus in eo apparet; quando vero jam ex se non habet aliquem motum, sed movetur tantum ab alio, tunc dicitur animal mortuum per defectum vitae. Ex quo patet, quod illa proprie sunt viventia, quae seipsa secundum aliquam speciem motus movent, sive accipiatur motus proprie, sicut motus dicitur actus imperfecti, idest exsistentis in potentia; sive motus accipiatur communiter, prout motus dicitur actus perfecti, prout intelligere, et sentire dicitur moveri, ut dicitur in 3. de Anima (tex. 28. et lib. 1. tex. 118.), ut sic viventia dicantur, quaecumque se agunt ad motum vel operationem aliquam; ea vero, in quorum natura non est, ut se agant ad aliquem motum, vel operationem viventia dici non possunt, nisi per aliquam similitudinem.
AD PRIMUM ergo dicendum, quod verbum illud Philosophi potest intelligi vel de motu primo, scilicet corporum coelestium, vel de motu communiter. Et utroque modo motus dicitur quasi vita corporum naturalium per similitudinem, et non per proprietatem. Nam motus coeli est in universo corporalium naturarum, sicut motus cordis in animali, quo conservatur vita. Similiter etiam quicumque motus naturalis hoc modo se habet ad res naturales, ut quaedam similitudo vitalis operationis. Unde, si totum universum corporale esset unum animal, ita quod iste motus esset a movente intrinseco, ut quidam posuerunt, sequeretur, quod motus esset vita omnium naturalium corporum.
AD SECUNDUM dicendum, quod corporibus gravibus, et levibus non competit moveri, nisi secundum quod sunt extra dispositionem suae naturae; utpote cum sunt extra locum proprium. Cum enim sunt in loco proprio, et naturali, quiescunt: sed plantae, et aliae res viventes moventur motu vitali, secundum hoc, quod sunt in sua dispositione naturali, non autem in accedendo ad eam, vel in recedendo ab ea: immo secundum quod recedunt a tali motu, recedunt a naturali dispositione. Et praeterea, corpora gravia, et levia moventur a motore extrinseco, vel generante, qui dat formam, vel removente prohibens, ut dicitur in 8. Physic. (tex. 32.), et ita non movent seipsa, sicut corpora viventia.
AD TERTIUM dicendum, quod aquae vivae dicuntur, quae habent continuum fluxum. Aquae enim stantes, quae non continuantur ad principium continue fluens, dicuntur mortuae, ut aquae cisternarum, et lacunarum. Et hoc dicitur per similitudinem. Inquantum enim videntur se movere, habent similitudinem vitae: sed tamen non est in eis vera ratio vitae; quia hunc motum non habent a seipsis, sed a causa generante eas, sicut accidit circa motum aliorum gravium, et levium.


ARTICULUS II
112

UTRUM VITA SIT QUAEDAM OPERATIO

(1-2. q. 3. art. 2. ad 3. et q. 54. art. 1. ad 2. et 2.-2. q. 19. art. 7. corp. et 1. Metaph. com. 5. in princ.).

AD SECUNDUM sic proceditur. Videtur, quod vita sit quaedam operatio. Nihil enim dividitur, nisi per ea, quae sunt sui generis: sed vivere dividitur per operationes quasdam, ut patet per Philos. in 2. lib. de Anima (tex. 13.), qui distinguit vivere per quatuor, scilicet, alimento uti, sentire, moveri secundum locum, et intelligere; ergo vita est operatio quaedam.
2. PRAETEREA. Vita activa dicitur alia esse a contemplative: sed contemplativi ab activis non diversificantur, nisi secundum operationes quasdam; ergo vita est quaedam operatio.
3. PRAETEREA. Cognoscere Deum est operatio quaedam. Haec autem est vita, ut patet per illud Joan. 17.: Haec est autem vita aeterna, ut cognoscant te solum verum Deum; ergo vita est operatio.
SED CONTRA est, quod dicit Philos. in 2. de Anima (tex. 37.): Vivere viventibus est esse.
RESPONDEO dicendum, quod, sicut ex dictis patet (q. praec. art. 3.), intellectus noster, qui proprie est cognoscitivus quidditatis rei, ut proprii objecti, accipit a sensu, cujus propria objecta sunt, accidentia exteriora. Et inde est, quod ex his, quae exterius apparent de re, devenimus ad cognoscendam essentiam rei. Et quia sic nominamus aliquid, sicut cognoscimus illud, ut ex supradictis patet (q. 13. art. 1.), inde est quod plerumque a proprietatibus exterioribus imponuntur nomina ad significandas essentias rerum. Unde hujusmodi nomina quandoque accipiuntur proprie pro ipsis essentiis rerum, ad quas significandas principaliter sunt imposita: aliquando autem sumuntur pro proprietatibus, a quibus imponuntur; et hoc minus proprie: sicut patet, quod hoc nomen, corpus, impositum est ad significandum quoddam genus substantiarum ex eo, quod in eis inveniuntur tres dimensiones. Et ideo aliquando ponitur hoc nomen, corpus, ad significandas tres dimensiones, secundum quod corpus ponitur species quantitatis. Sic ergo dicendum est et de vita. Nam vitae nomen sumitur ex quodam exterius apparenti circa rem, quod est movere seipsum: non tamen est impositum hoc nomen ad hoc significandum, sed ad significandam substantiam, cui convenit secundum suam naturam movere seipsam, vel agere se quocumque modo ad operationem. Et secundum hoc vivere nihil aliud est, quam esse in tali natura, et vita significat hoc ipsum, sed in abstracto: sicut hoc nomen, cursus, significat ipsum currere in abstracto. Unde vivum non est praedicatum accidentale, sed substantiale. Quandoque tamen vita sumitur minus proprie pro operationibus vitae, a quibus nomen vitae assumitur, sicut dicit Philosophus nono Ethic. (cap. 9.), quod vivere principaliter est sentire vel intelligere.
AD PRIMUM ergo dicendum, quod Philos. ibi accipit vivere pro operatione vitae. Vel dicendum est melius, quod sentire, et intelligere, et hujusmodi quandoque sumuntur pro quibusdam operationibus, quandoque autem pro ipso esse sic operantium. Dicitur enim nono Ethic. (cap. cit.) quod esse est sentire, vel intelligere, idest habere naturam ad sentiendum, vel intelligendum: et hoc modo distinguit Philos. vivere per illa quatuor. Nam in istis inferioribus quatuor sunt genera viventium; quorum quaedam habent naturam solum ad utendum alimento, et ad consequentia, quae sunt augmentum et generatio: quaedam ulterius ad sentiendum, ut patet in animalibus immobilibus, sicut sunt ostrea: quaedam vero cum his ulterius ad movendum se secundum locum, sicut animalia perfecta, ut quadrupedia, et volatilia, et hujusmodi: quaedam vero ulterius ad intelligendum, sicut homines.
AD SECUNDUM dicendum, quod opera vitae dicuntur, quorum principia sunt in operantibus, ut seipsos inducant in tales operationes. Contingit autem aliquorum operum inesse hominibus non solum principia naturalia, ut sunt potentiae naturales; sed etiam quaedam superaddita, ut sunt habitus inclinantes ad quaedam operationum genera, quasi per modum naturae, et facientes illas operationes esse delectabiles. Et ex hoc dicitur, quasi per quandam similitudinem, quod illa operatio, que est homini delectabilis, et ad quam inclinatur, et in qua conservatur [al. conversatur], et ordinat vitam suam ad ipsam, dicitur vita hominis. Unde quidam dicuntur agere vitam luxuriosam, quidam vitam honestam; et per hunc modum vita contemplativa ab activa distinguitur: et per hunc etiam modum cognoscere Deum dicitur vita aeterna.
Unde patet solutio AD TERTIUM.


ARTICULUS III
113

UTRUM DEO CONVENIAT VITA

(1. Contr. g. cap. 97. 98. 99. et lib. 4. cap. 14. fin. et in Joan. 14. lect. 2. com. 2. et 12. Metaph. lect. 8. com. 5. fin.).

AD TERTIUM sic proceditur. Videtur, quod Deo non conveniat vita. Vivere enim dicuntur aliqua, secundum quod movent seipsa, ut dictum est (art. praec.); sed Deo non competit moveri; ergo neque vivere.
2. PRAETEREA. In omnibus, quae vivunt, est accipere aliquod vivendi principium; unde dicitur in 2. de Anima (tex. 3.), quod anima est viventis corporis causa, et principium: sed Deus non habet aliquod principium; ergo sibi non competit vivere.
3. PRAETEREA. Principium vitae in rebus viventibus, quae apud nos sunt, est anima vegetabilis, quae non est nisi in rebus corporalibus; ergo rebus incorporalibus non competit vivere.
SED CONTRA est, quod dicitur in Ps. 83.: Cor meum, et caro mea exsultaverunt in Deum vivum.
RESPONDEO dicendum, quod vita maxime proprie in Deo est. Ad cuius evidentiam considerandum est, quod, cum vivere dicantur aliqua, secundum quod operantur ex seipsis, et non quasi ab aliis mota, quanto perfectius competit hoc alicui, tanto perfectius in eo invenitur vita: in moventibus autem, et motis tria per ordinem inveniuntur. Nam primo finis movet agentem, agens vero principale est, quod per suam formam agit; et hoc interdum agit per aliquod instrumentum, quod non agit ex virtute suae formae, sed ex virtute principalis agentis, cui instrumento competit sola executio actionis. Inveniuntur igitur quaedam, quae movent seipsa, non habito respectu ad formam, vel finem, quae inest eis a natura, sed solum quantum ad executionem motus: sed forma, per quam agunt [al. Inveniuntur ergo quaedam quae movent seipsa solum quantum ad executionem motus, sed forma per quam agunt, etc.] et finis, propter quem agunt, determinantur eis a natura: et hujusmodi sunt plantae, quae secundum formam inditam eis a natura, movent seipsas secundum augmentum, et decrementum. Quaedam vero ulterius movent seipsa, non solum habito respectu ad executionem motus, sed etiam quantum ad formam, quae est principium motus, quam per se acquirunt, et hujusmodi sunt animalia, quorum motus principium est forma non a natura indita, sed per sensum accepta. Unde quanto perfectiorem sensum habent, tanto perfectius movent seipsa: nam ea, quae non habent nisi sensum, tactus, movent solum seipsa [al. moventur solum infra seipsa] motu dilatationis, et constrictionis, ut ostrea parum excedentia motum plantae. Quae vero habent virtutem sensitivam perfectam, non solum ad cognoscendum conjuncta, et tangentia, sed etiam ad cognoscendum distantia, movent seipsa in remotum motu processivo. Sed quamvis hujusmodi animalia formam, quae est principium motus, per sensum accipiant, non tamen per seipsa praestituunt sibi finem suae operationis, vel sui motus, sed est eis inditus a natura, cujus instinctu ad aliquid agendum moventur per formam sensu apprehensam. Unde supra talia animalia sunt illa, quae movent seipsa, etiam habito respectu ad finem, quem sibi praestituunt. Quod quidem non fit, nisi per rationem, et intellectum, cujus est cognoscere proportionem finis, et ejus, quod est ad finem, et unum ordinare in alterum.
Unde perfectior modus vivendi est eorum, quae habent intellectum: haec enim perfectius movent seipsa, et hujus est signum, quod in uno, et eodem homine virtus intellectiva movet potentias sensitivas, et potentiae sensitivae per suum imperium movent organa, quae exequuntur motum. Sicut etiam in artibus, videmus, quod ars, ad quam pertinet usus navis, scilicet ars gubernatoria, praecipit ei, quae inducit formam navis, et haec praecipit illi, quae habet executionem tantum in disponendo materiam. Sed quamvis intellectus noster ad aliqua se agat, tamen aliqua sunt ei praestituta a natura, sicut sunt prima principia, circa quae non potest aliter se habere; et ultimus finis, quem non potest non velle. Unde licet quantum ad aliquid moveat se, tamen oportet, quod quantum ad aliqua ab alio moveatur. Illud igitur, cujus sua natura, est ipsum ejus intelligere, et cui id, quod naturaliter habet, non determinatur ab alio, hoc est, quod obtinet summum gradum vitae; tale autem est Deus: unde in Deo maxime est vita. Unde Philos. in 12. Metaph. (tex. 51.), ostenso, quod Deus sit intelligens, concludit, quod habeat vitam perfectissimam, et sempiternam, quia intellectus ejus est perfectissimus, et semper in actu.
AD PRIMUM ergo dicendum, quod, sicut dicitur in 9. Metaph. (tex. 16.) duplex est actio. Una, quae transit in exteriorem materiam, ut calefacere, et secare. Alia, quae manet in agente, ut intelligere, sentire, et velle, quarum haec est differentia: quia prima actio non est perfectio agentis, quod movet, sed ipsius moti; secunda autem actio est perfectio agentis. Unde, quia motus est actus mobilis, secunda actio, inquantum est actus operantis, dicitur motus ejus, ex hac similitudine, quod, sicut motus est actus mobilis, ita hujusmodi actio est actus agentis; licet motus sit actus imperfecti, scilicet existentis in potentia: hujusmodi autem actio est actus perfecti, idest existentis in actu, ut dicitur in 3. de Anima. (tex. 28.). Hoc igitur modo, quo intelligere est motus, id, quod se intelligit, dicitur se movere. Et per hunc modum etiam Plato posuit, quod Deus movet seipsum, non eo modo, quo motus est actus imperfecti.
AD SECUNDUM dicendum, quod, sicut Deus est ipsum suum esse, et suum intelligere; ita est suum vivere. Et propter hoc sic vivit, quod non habet vivendi principium.
AD TERTIUM dicendum, quod vita in istis inferioribus recipitur in natura corruptibili, quae indiget et generatione ad conservationem speciei, et alimento ad conservationem individui. Et propter hoc in istis inferioribus non invenitur vita sine anima vegetabili: sed hoc non habet locum in rebus incorruptibilibus.


ARTICULUS IV
114

UTRUM OMNIA SINT VITA IN DEO

(4. Contr. g. cap. 13. fin. et Veri. q. 4. art. 8.).

AD QUARTUM sic proceditur. Videtur, quod non omnia sint vita in Deo. Dicitur enim Actuum 17.: In ipso vivimus, movemur, et sumus; sed non omnia in Deo sunt motus; ergo non omnia in ipso sunt vita.
2. PRAETEREA. Omnia sunt in Deo, sicut in primo exemplari: sed exemplata debent conformari exemplari: cum igitur non omnia vivant in seipsis, videtur, quod non omnia in Deo sint vita.
3. PRAETEREA. Sicut August. dicit in lib. de Vera Relig. (cap. 29. circa med.), substantia vivens est melior qualibet substantia non vivente. Si igitur ea, quae in seipsis non vivunt, in Deo sunt vita, videtur, quod verius sint res in Deo, quam in seipsis. Quod tamen videtur esse falsum, cum in seipsis sint in actu, in Deo vero in potentia.
4. PRAETEREA. Sicut sciuntur a Deo bona, et ea, quae fiunt secundum aliquod tempus, ita mala, et ea, quae Deus potest facere, sed numquam fiunt [al. fient]. Si ergo omnia sunt vita in Deo, inquantum sunt scita ab ipso, videtur, quod etiam mala, et quae [al. mala, quae] numquam fiunt, sunt vita in Deo, inquantum sunt scita ab eo. Quod videtur inconveniens.
SED CONTRA est quod dicitur Joan. 1.: Quod factum est, in ipso vita erat: sed omnia praeter Deum facta sunt: ergo omnia in Deo sunt vita.
RESPONDEO dicendum, quod, sicut dictum est (art. praec.), vivere Dei est ejus intelligere; in Deo autem est idem intellectus, et quod intelligitur, et ipsum intelligere ejus. Unde, quidquid est in Deo ut intellectum, est ipsum vivere, vel vita ejus. Unde, cum omnia, quae facta sunt a Deo, sint in ipso, ut intellecta, sequitur, quod omnia in ipso sunt ipsa vita divina.
AD PRIMUM ergo dicendum, quod creaturae in Deo esse dicuntur dupliciter. Uno modo, inquantum continentur, et conservantur virtute divina; sicut dicimus, ea esse in nobis, quae sunt in nostra potestate. Et sic creaturae dicuntur esse in Deo, etiam prout sunt in propriis naturis. Et hoc modo intelligendum est verbum Apostoli dicentis: In ipso vivimus, movemur, et sumus, quia et nostrum vivere, et nostrum esse, et nostrum moveri causantur a Deo. Alio modo dicuntur res esse in Deo, sicut in cognoscente. Et sic sunt in Deo per proprias rationes, quae non sunt aliud in Deo ab essentia divina. Unde res, prout sic in Deo sunt, sunt essentia divina. Et quia essentia divina est vita, non autem motus, inde est, quod res hoc modo loquendi in Deo non sunt motus, sed vita.
AD SECUNDUM dicendum, quod exemplata oportet conformari exemplari secundum rationem formae, non autem secundum modum essendi. Nam alterius modi esse habet quandoque forma in exemplari, et in exemplato. Sicut forma domus in mente artificis habet esse immateriale, et intelligibile; in domo autem, quae est extra animam, habet esse materiale, et sensibile. Unde et rationes rerum, quae in seipsis non vivunt, in mente divina sunt vita, quia in mente divina habent esse divinum.
AD TERTIUM dicendum, quod, si de ratione rerum naturalium non esset materia, sed tantum forma, omnibus modis veriori modo essent res naturales in mente divina per suas ideas, quam in seipsis: propter quod et Plato posuit, quod homo separatus erat verus homo: homo autem materialis est homo per participationem. Sed, quia de ratione rerum naturalium est materia, dicendum, quod res naturales verius esse habent simpliciter in mente divina, quam in seipsis, quia in mente divina habent esse increatum, in seipsis autem esse creatum: sed esse hoc, utpote homo, vel equus, verius habent in propria natura, quam in mente divina, quia ad veritatem hominis pertinet esse materiale, quod non habent [al. habet] in mente divina. Sicut domus nobilius esse habet in mente artificis, quam in materia: sed tamen verius dicitur domus, quae est in materia, quam quae est in mente, quia haec est domus in actu, illa autem domus in potentia.
AD QUARTUM dicendum, quod, licet mala sint in Dei scientia, inquantum sub Dei scientia comprehenduntur, non tamen sunt in Deo, sicut creata a Deo, vel conservata ab ipso, neque sicut habentia rationem in Deo. Cognoscuntur enim a Deo per rationes bonorum: unde non potest dici, quod mala sint vita in Deo. Ea vero, quae secundum nullum tempus sunt, possunt dici esse vita in Deo, secundum quod vivere nominat intelligere tantum, inquantum intelliguntur a Deo: non autem secundum quod vivere importat principium operationis.


QUAESTIO XIX

DE VOLUNTATE DEI, IN DUODECIM ARTICULOS DIVISA

Post considerationem eorum, quae ad divinam scientiam pertinent, considerandum est de his, quae pertinent ad voluntatem divinam, ut sit prima consideratio de ipsa Dei voluntate: secunda de his, quae ad voluntatem absolute pertinent: tertia de his, quae ad intellectum in ordine ad voluntatem pertinent.

Circa ipsam autem voluntatem quaeruntur duodecim.

Primo. Utrum in Deo sit voluntas.
Secundo. Utrum Deus velit alia a se.
Tertio. Utrum quidquid Deus vult, ex necessitate velit.
Quarto. Utrum voluntas Dei sit causa rerum.
Quinto. Utrum voluntatis divinae sit assignare aliquam causam.
Sexto. Utrum voluntas divina semper impleatur.
Septimo. Utrum voluntas Dei sit mutabilis.
Octavo. Utrum voluntas Dei necessitatem rebus volitis imponat.
Nono. Utrum in Deo sit voluntas malorum.
Decimo. Utrum Deus habeat liberum arbitrium.
Undecimo. Utrum sit distinguenda in Deo voluntas signi.
Duodecimo. Utrum convenienter circa divinam voluntatem ponantur quinque signa.


ARTICULUS I
115

UTRUM IN DEO SIT VOLUNTAS

(Par. 3. q. 18. art. 1. corp. et 1. Dist. 45. art. 1. et 1. Contr. g. cap. 72. et 73. et lib. 4. cap. 19. et Veri. q. 23. art. 1. et Opusc. 2. cap. 32. et 34.).

AD PRIMUM sic proceditur. Videtur, quod in Deo non sit voluntas. Objectum enim voluntatis est finis, et bonum: sed Dei non est assignare aliquem finem; ergo voluntas non est in Deo.
2. PRAETEREA. Voluntas est appetitus quidam: appetitus autem, cum sit rei non habitae, imperfectionem designat, quae Deo non competit; ergo voluntas non est in Deo.
3. PRAETEREA. Secundum Philosophum in tertio de Anima (tex. 54.), voluntas est movens motum: sed Deus est primum movens immobile, ut probatur 8. Physic. (tex. 49.); ergo in Deo non est voluntas.
SED CONTRA est, quod dicit Apost. ad Rom. 12: Ut probetis, quae sit voluntas Dei.
RESPONDEO dicendum, in Deo voluntatem esse, sicut et in eo est intellectus. Voluntas enim intellectum consequitur.
Sicut enim res naturalis habet esse in actu per suam formam, ita intellectus intelligens actu per suam formam intelligibilem. Quaelibet autem res ad suam formam naturalem hanc habet habitudinem, ut quando non habet ipsam, tendat in eam; et quando habet ipsam, quiescat in ea: et idem est de qualibet perfectione naturali, quod est bonum naturae.
Et haec habitudo ad bonum in rebus carentibus cognitione vocatur appetitus naturalis. Unde et natura intellectualis ad bonum apprehensum per formam intelligibilem, similem habitudinem habet, ut scilicet cum habet ipsum, quiescat in illo, cum vero non habet, quaerat ipsum; et utrumque pertinet ad voluntatem. Unde in quolibet habente intellectum est voluntas, sicut in quolibet habente sensum est appetitus animalis.
Et sic oportet in Deo esse voluntatem, cum sit in eo intellectus. Et sicut suum intelligere est suum esse, ita suum velle.
AD PRIMUM ergo dicendum, quod, licet nihil aliud a Deo sit finis Dei, tamen ipsemet est finis respectu omnium, quae ab eo fiunt, et hoc per suam essentiam, cum per suam essentiam sit bonus, ut supra ostensum est (q. 6. art. 3.): finis enim habet rationem boni.
AD SECUNDUM dicendum, quod voluntas in nobis pertinet ad appetitivam partem; quae, licet ab appetendo nominetur, non tamen hunc solum habet actum, ut appetat quae non habet; sed etiam ut amet, quod habet et delectetur in illo: et quantum ad hoc voluntas in Deo ponitur, quae semper habet bonum, quod est ejus objectum, cum sit indifferens ab eo secundum essentiam, ut dictum est (in corp. art.).
AD TERTIUM dicendum, quod voluntas, cujus objectum principale est bonum, quod est extra voluntatem, oportet, quod sit mota ab aliquo: sed objectum divinae voluntatis est bonitas sua, quae est ejus essentia: unde, cum voluntas Dei sit ejus essentia, non movetur ab alio a se, sed a se tantum, eo modo loquendi, quo intelligere, et velle dicitur motus. Et secundum hoc Plato dixit, quod primum movens movet seipsum.


ARTICULUS II
116

UTRUM DEUS VELIT ALIA A SE

(1. Dist. 45. art. 2. et 1. Cont. g. cap. 75. 76. et 77. et Veri. q. 23. art. 4.).

AD SECUNDUM sic proceditur. Videtur, quod Deus non velit alia a se. Velle enim divinum est ejus esse: sed Deus non est aliud a se; ergo non vult aliud a se.
2. PRAETEREA. Volitum movet voluntatem, sicut appetibile appetitum, ut dicitur in 3. de Anima (tex. 54.). Si igitur Deus velit aliquid aliud a se, movebitur ejus voluntas ab aliquo alio, quod est impossibile.
3. PRAETEREA. Cuicumque voluntati sufficit aliquod volitum, nihil quaerit extra illud: sed Deo sufficit sua bonitas, et voluntas ejus ex ea satiatur; ergo Deus non vult aliquid aliud a se.
4. PRAETEREA. Actus voluntatis multiplicatur secundum volita. Si igitur Deus velit se, et alia a se, sequitur, quod actus voluntatis ejus sit multiplex, et per consequens ejus esse, quod est ejus velle: hoc autem est impossibile; non ergo vult alia a se.
SED CONTRA est, quod Apostolus dicit 1. Thess. 4.: Haec est voluntas Dei, sanctificatio vestra.
RESPONDEO dicendum, quod Deus non solum se vult, sed etiam alia a se, quod apparet a simili prius introducto. Res enim naturalis non solum habet naturalem inclinationem respectu proprii boni, ut acquirat ipsum, cum non habet, vel ut quiescat in illo, cum habet; sed etiam, ut proprium bonum in alia diffundat, secundum quod possibile est. Unde videmus, quod omne agens, inquantum est actu, et perfectum, facit sibi simile. Unde et hoc pertinet ad rationem voluntatis [al. bonitatis], ut bonum, quod quis habet, aliis communicet, secundum quod possibile est. Et hoc praecipue pertinet ad voluntatem [al. bonitatem] divinam, a qua per quandam similitudinem derivatur omnis perfectio. Unde, si res naturales, inquantum perfectae sunt, suum bonum aliis communicant, multo magis pertinet ad voluntatem divinam, ut bonum suum aliis per similitudinem communicet, secundum quod possibile est. Sic igitur vult et se esse, et alia: sed se, ut finem: alia vero, ut ad finem, inquantum condecet divinam bonitatem, etiam alia ipsam participare.
AD PRIMUM ergo dicendum, quod, licet divinum velle sit ejus esse secundum rem, tamen differt ratione secundum diversum modum intelligendi, et significandi, ut ex superioribus patet (q. 13. art. 4.). In hoc enim, quod dico, Deum esse, non importatur habitudo ad aliquid, sicut in hoc, quod dico, Deum velle. Et ideo, licet non sit aliquid aliud a se, vult tamen aliquid aliud a se.
AD SECUNDUM dicendum, quod in his, quae volumus propter finem, tota ratio movendi [al. volendi] est finis: et hoc est, quod movet voluntatem. Et hoc maxime apparet in his, quae volumus tantum propter finem. Qui enim vult sumere potionem amaram, nihil in ea vult, nisi sanitatem: et hoc solum est, quod movet ejus voluntatem. Secus autem est in eo, qui sumit potionem dulcem, quam non solum propter sanitatem, sed etiam propter se aliquis velle potest. Unde, cum Deus alia a se non velit, nisi propter finem, qui est sua bonitas, ut dictum est (art. praec.), non sequitur, quod aliquid aliud moveat voluntatem ejus, nisi bonitas sua. Et sic, sicut alia a se intelligit intelligendo essentiam suam, ita alia a se vult volendo bonitatem suam.
AD TERTIUM dicendum, quod ex hoc, quod voluntati divinae sufficit sua bonitas, non sequitur, quod nihil aliud velit, sed quod nihil aliud vult, nisi ratione suae bonitatis. Sicut etiam intellectus divinus, licet sit perfectus ex hoc ipso, quod essentiam divinam cognoscit, tamen in ea cognoscit alia.
AD QUARTUM dicendum, quod sicut intelligere divinum est unum, quia multa non videt, nisi in uno; ita velle divinum est unum, et simplex: quia multa non vult, nisi per unum, quod est bonitas sua.


ARTICULUS III
117

UTRUM QUIDQUID DEUS VULT, EX NECESSITATE VELIT

(1. Dist. 43. q. 2. per tot. et Dist. 47. art. 1. et lib. 1. Contr. g. cap. 80. 81. 82. 83. et 89. fin. et lib. 2. cap. 25. et 27. fin. et lib. 3. cap. 97. et Veri. q. 23. art. 4. et Pot. q. 3. art. 15.).

AD TERTIUM sic proceditur. Videtur, quod quidquid Deus vult, ex necessitate velit. Omne enim aeternum est necessarium: sed quidquid Deus vult, ab aeterno vult; alias voluntas ejus esset mutabilis; ergo quidquid vult ex necessitate vult.
2. PRAETEREA. Deus vult alia a se, inquantum vult bonitatem suam: sed Deus bonitatem suam ex necessitate vult; ergo alia a se ex necessitate vult.
3. PRAETEREA. Quidquid est Deo naturale, est necessarium; quia Deus est per se necesse esse, et principium omnis necessitatis, ut supra ostensum est (q. 2. art. 3. in corp.): sed naturale est ei velle quidquid vult: quia in Deo nihil potest esse praeter naturam, ut dicitur in 5. Metaph. (tex. 6.); ergo quidquid vult, ex necessitate vult.
4. PRAETEREA. Non necesse esse, et possibile non esse aequipollent. Si igitur non necesse est, Deum velle aliquid eorum, quae vult, possibile est etiam eum non velle illud, et possibile est eum velle illud, quod non vult; ergo voluntas divina est contingens ad utrumlibet, et sic imperfecta quia omne contingens est imperfectum, et mutabile.
5. PRAETEREA. Ab eo, quod est ad utrumlibet, non sequitur aliqua actio nisi ab aliquo alio inclinetur ad unum, ut dicit Comm. in 2. Phys. (tex. 48.); si ergo voluntas Dei in aliquibus se habet ad utrumlibet, sequitur, quod ab aliquo alio determinetur ad effectum, et sic habet aliquam causam priorem.
6. PRAETEREA. Quidquid Deus scit, ex necessitate scit: sed sicut scientia divina est ejus essentia, ita voluntas divina; ergo quidquid Deus vult, ex necessitate vult.
SED CONTRA est, quod dicit Apostolus, Ephes. 1.: Qui operatur omnia secundum consilium voluntatis suae. Quod autem operamur ex consilio voluntatis, non ex necessitate volumus; non ergo quidquid Deus vult, ex necessitate vult.
RESPONDEO dicendum, quod necessarium dicitur aliquid dupliciter, scilicet absolute, et ex suppositione. Necessarium absolute judicatur aliquid ex habitudine terminorum; utpote quia praedicatum est in definitione subjecti; sicut necessarium est hominem esse animal: vel quia subjectum est de ratione praedicati, sicut hoc est necessarium, numerum esse parem, vel imparem; sic autem non est necessarium Socratem sedere. Unde non est necessarium absolute, sed potest dici necessarium ex suppositione. Supposito enim quod sedeat, necesse est eum sedere, dum sedet. Circa divina igitur volita hoc considerandum est, quod aliquid Deum velle est necessarium absolute; non tamen hoc est verum de omnibus, quae vult. Voluntas enim divina necessariam habitudinem habet ad bonitatem suam, quae est proprium ejus objectum. Unde bonitatem suam (esse) Deus ex necessitate vult, sicut et voluntas nostra ex necessitate vult beatitudinem; sicut et quaelibet alia potentia necessariam habitudinem habet ad proprium, et principale objectum, ut visus ad colorem, quia de sui ratione est, ut in illud tendat. Alia autem a se Deus vult, inquantum ordinantur ad suam bonitatem, ut in finem. Ea autem, quae sunt ad finem, non ex necessitate volumus volentes finem, nisi sint talia, sine quibus finis esse non potest: sicut volumus cibum, volentes conservationem vitae, et navem, volentes transfretare. Non sic autem ex necessitate volumus ea, sine quibus finis esse potest, sicut equum ad ambulandum, quia sine hoc possumus ire: et eadem ratio est in aliis. Unde, cum bonitas Dei sit perfecta, et esse possit sine aliis, cum nihil ei perfectionis ex aliis accrescat, sequitur, quod alia a se eum velle non sit necessarium absolute, et tamen necessarium est ex suppositione. Supposito enim, quod velit, non potest non velle, quia non potest voluntas ejus mutari.
AD PRIMUM ergo dicendum, quod ex hoc quod Deus vult ab aeterno quidquid vult, non sequitur, quod necesse est eum illud velle, nisi ex suppositione.
AD SECUNDUM dicendum, quod licet Deus ex necessitate velit bonitatem suam, non tamen ex necessitate vult ea, quae vult, propter bonitatem suam: quia bonitas ejus potest esse sine aliis.
AD TERTIUM dicendum, quod non est naturale Deo velle aliquid aliorum, quae non ex necessitate vult; neque tamen innaturale, aut contra naturam, sed est voluntarium.
AD QUARTUM dicendum, quod aliquando aliqua causa necessaria habet non necessariam habitudinem ad aliquem effectum, quod est propter defectum effectus, et non propter defectum causae. Sicut virtus solis habet non necessariam habitudinem ad aliquid eorum, quae contingenter hic eveniunt, non propter defectum virtutis solaris, sed propter defectum effectus non necessario ex causa provenientis. Et similiter, quod Deus non ex necessitate velit aliquid eorum, quae vult, non accidit ex defectu voluntatis divinae, sed ex defectu, qui competit volito secundum suam rationem, quia scilicet est tale, ut sine eo esse possit perfecta bonitas Dei. Qui quidem defectus consequitur omne bonum creatum.
AD QUINTUM dicendum, quod causa, quae est, ex se contingens, oportet, ut determinetur ab aliquo exteriori ad effectum: sed voluntas divina, quae ex se necessitatem habet, determinat seipsam ad volitum, ad quod habet habitudinem non necessariam.
AD SEXTUM dicendum, quod, sicut divinum esse in se est necessarium, ita et divinum velle, et divinum scire; sed divinum scire habet necessariam habitudinem ad scita, non autem divinum velle ad volita: quod ideo est, quia scientia habetur de rebus, secundum quod sunt in sciente; voluntas autem comparatur ad res, secundum quod sunt in seipsis. Quia igitur omnia alia habent necessarium esse, secundum quod sunt in Deo, non autem secundum quod sunt in seipsis, habent necessitatem absolutam, ita quod sint per seipsa necessaria: propter hoc Deus quaecumque scit, ex necessitate scit; non autem quaecumque vult, ex necessitate vult.


ARTICULUS IV
118

UTRUM VOLUNTAS DEI SIT CAUSA RERUM

(1. Dist. 45. art. 3. et 2. Contr. g. cap. 23. et lib. 4. cap. 10. princ. et Pot. q. 3. art. 15. et in Ps. 50. com. 2. et in Joan. 5. lect. 3. com.).

AD QUARTUM sic proceditur. Videtur, quod voluntas Dei non sit causa rerum. Dicit enim Dionys. cap. 4. de Div. Nom. (circ. princ. lect. 1.): Sicut noster sol non ratiocinans, aut praeeligens, sed per ipsum esse illuminat omnia participare lumen ipsius valentia: ita et bonum divinum per ipsam essentiam omnibus existentibus immittit bonitatis suae radios: sed omne, quod agit per voluntatem, agit ut ratiocinans, et praeeligens; ergo Deus non agit per voluntatem; ergo voluntas Dei non est causa rerum.
2. PRAETEREA. Id, quod est per essentiam, est primum in quolibet ordine; sicut in ordine ignitorum est primum, quod est ignis per essentiam: sed Deus est primum agens; ergo est agens per essentiam suam, quae est natura ejus. Agit igitur per naturam, et non per voluntatem: voluntas igitur divina non est causa rerum.
3. PRAETEREA. Quidquid est causa alicujus, per hoc, quod est tale, est causa per naturam, et non per voluntatem. Ignis enim causa est calefactionis, quia est calidus: sed artifex est causa domus, quia vult eam facere: sed August. dicit in 1. de Doct. Christ. (cap. 32. in fin.) quod, quia Deus bonus est, sumus; ergo Deus per suam naturam est causa rerum, et non per voluntatem.
4. PRAETEREA. Unius rei una est causa: sed rerum creatarum est causa scientia Dei, ut supra dictum est (q. 14. art. 8.); ergo voluntas Dei non debet poni causa rerum.
SED CONTRA est, quod dicitur Sapient. 11.: Quomodo posset aliquid permanere, nisi tu voluisses?
RESPONDEO dicendum, quod necesse est dicere, voluntatem Dei esse causam rerum, et Deum agere per voluntatem, non per necessitatem naturae, ut quidam existimaverunt. Quod quidem apparere potest tripliciter. Primo quidem ex ipso ordine causarum agentium. Cum enim propter finem agant et intellectus, et natura, ut probatur in 2. Phys. (tex. 49.), necesse est, ut agenti per naturam praedeterminetur finis, et media necessaria ad finem ab aliquo superiori in tellectu: sicut sagittae praedeterminatur finis, et certus motus [al. modus] a sagittante. Unde necesse est, quod agens per intellectum, et voluntatem sit prius agente per naturam. Unde, cum primum in ordine agentium sit Deus, necesse est, quod per intellectum, et voluntatem agat. Secundo, ex ratione naturalis agentis, ad quod pertinet, ut unum effectum producat, quia natura uno, et eodem modo operatur, nisi impediatur. Et hoc ideo, quia, secundum quod est tale, agit: unde, quamdiu est tale, non facit nisi tale: omne enim agens per naturam habet esse determinatum. Cum igitur esse divinum non sit determinatum, sed contineat in se totam perfectionem essendi, non potest esse quod agat per necessitatem naturae, nisi forte causaret aliquid indeterminatum, et infinitum in essendo: quod est impossibile, ut ex superioribus patet (q. 7. art. 2.). Non igitur agit per necessitatem naturae, sed effectus deter minati ab infinita ipsius perfectione procedunt secundum determinationem voluntatis, et intellectus ipsius. Tertio ex habitudine effectuum ad causam; secundum hoc enim effectus procedunt a causa agente, secundum quod praeexistunt in ea; quia omne agens agit sibi simile. Praeexistunt autem effectus in causa secundum modum causae: unde, cum esse divinum sit ipsum ejus intelligere, praeexistunt in eo effectus ejus secundum modum intelligibilem, et per modum intelligibilem procedunt ab eo, et sic per consequens per modum voluntatis nam inclinatio ejus ad agendum, quod intellectu conceptum est, pertinet ad voluntatem; voluntas igitur Dei est causa rerum.
AD PRIMUM ergo dicendum, quod Dionysius per verba illa non intendit excludere electionem a Deo simpliciter, sed secundum quid, inquantum scilicet non quibusdam solum bonitatem suam communicat, sed omnibus, prout scilicet electio discretionem quamdam importat.
AD SECUNDUM dicendum, quod quia essentia Dei est ejus intelligere, et velle, ex hoc ipso, quod per essentiam suam agit, sequitur, quod agat per modum intellectus, et voluntatis.
AD TERTIUM dicendum, quod bonum est objectum voluntatis. Pro tanto ergo dicitur, quia Deus bonus est, sumus, inquantum sua bonitas est ei ratio volendi omnia alia, ut supra dictum est (art. 2. in solut. ad 2. praecipue).
AD QUARTUM dicendum, quod unius, et ejusdem effectus etiam in nobis est causa scientia [al. scientiae] ut dirigens, qua concipitur forma operis; et voluntas, ut imperans: quia forma, ut est in intellectu tantum, non determinatur ad hoc, quod sit, vel non sit in effectu, nisi per voluntatem. Unde in tellectus speculativus nihil dicit de operando: sed potentia est causa ut exequens, quia nominat immediatum principium operationis: sed haec omnia in Deo unum sunt.


ARTICULUS V
119

UTRUM VOLUNTATIS DIVINAE SIT ASSIGNARE ALIQUAM CAUSAM

(1. Dist. 41. art. 3. corp. et lib. 1. Contr. g. cap. 46. et lib. 2. cap. 28. et 29. et lib. 3. cap. 97.).

AD QUINTUM sic proceditur. Videtur, quod voluntatis divinae sit assignare aliquam causam. Dicit enim August. lib. 83. QQ. (q. 46. parum a med.): Quis audeat dicere, Deum irrationabiliter omnia condidisse? sed agenti voluntario, quod est ratio operandi, est etiam causa volendi; ergo voluntas Dei habet aliquam causam.
2. PRAETEREA. In his, quae fiunt a volente, qui propter nullam causam aliquid vult, non oportet aliam causam assignare, nisi voluntatem volentis: sed voluntas Dei est causa omnium rerum, ut ostensum est (art. praec.). Si igitur voluntatis ejus non sit aliqua causa, non oportebit in omnibus rebus naturalibus aliam causam quaerere, nisi solam voluntatem divinam. Et sic omnes scientiae essent supervacuae, quae causas aliquorum effectuum assignare nituntur: quod videtur inconveniens. Est igitur assignare aliquam causam voluntatis divinae.
3. PRAETEREA. Quod fit a volente non propter aliquam causam, dependet ex simplici voluntate ejus: si igitur voluntas Dei non habeat aliquam causam, sequitur, quod omnia, quae fiunt, dependeant ex simplici ejus voluntate, et non habeant aliquam aliam causam: quod est inconveniens.
SED CONTRA est, quod dicit August. in lib. 83. QQ. (q. 28.): Omnis causa efficiens major est eo, quod efficitur; nihil tamen [al. autem] majus est voluntate Dei; non ergo causa ejus quaerenda est.
RESPONDEO dicendum, quod nullo modo voluntas Dei causam habet. Ad cujus evidentiam considerandum est, quod, cum voluntas sequatur intellectum, eodem modo contingit esse causam alicujus volentis, ut velit, et alicujus intelligentis, ut intelligat. In intellectu autem sic est, quod, si seorsum intelligat principium, et seorsum conclusionem, intelligentia principii est causa scientiae conclusionis: sed, si intellectus in ipso principio inspiceret conclusionem, uno intuitu apprehendens utrumque, in eo scientia conclusionis non causaretur ab intellectu principiorum: quia idem non est causa sui ipsius; sed tamen intelligeret principia esse causas conclusionis. Similiter est ex parte voluntatis, circa quam sic se habet finis ad ea, quae sunt ad finem, sicut in intellectu principia ad conclusiones. Unde, si aliquis uno actu velit finem, et alio actu ea, quae sunt ad finem, velle finem erit ei causa volendi ea, quae sunt ad finem: sed, si uno actu velit finem, et ea, quae sunt ad finem, hoc esse non poterit: quia idem non est causa sui ipsius. Et tamen erit verum dicere, quod velit ordinare ea, quae sunt ad finem, in finem. Deus autem, sicut uno actu omnia in essentia sua intelligit, ita uno actu vult omnia in sua bonitate. Unde, sicut in Deo intelligere causam non est causa intelligendi effectus; sed ipse intelligit effectus in causa; ita velle finem non est ei causa volendi ea, quae sunt ad finem: sed tamen vult ea, quae sunt ad finem, ordinari in finem. Vult ergo hoc esse propter hoc; sed non propter hoc vult hoc.
AD PRIMUM ergo dicendum, quod voluntas Dei rationabilis est, non quod aliquid sit Deo causa volendi, sed inquantum vult unum esse propter aliud.
AD SECUNDUM dicendum, quod, cum velit Deus effectus sic esse, ut ex causis certis proveniant, ad hoc, quod servetur ordo in rebus, non est supervacuum etiam cum voluntate Dei alias causas quaerere. Esset tamen supervacuum, si aliae causae quaererentur, ut primae, et non dependentes a divina voluntate. Et sic loquitur Augustinus in tertio de Trinit. (cap. 2. in med.): Placuit [al. licuit] vanitati philosophorum etiam aliis causis effectus contingentes tribuere, cum omnino videre non possent superiorem caeteris omnibus causam, idest voluntatem Dei.
AD TERTIUM dicendum, quod, cum Deus velit effectus esse propter causas, quicumque effectus praesupponunt aliquem alium effectum, non dependent ex sola Dei voluntate, sed ex aliquo alio: sed primi effectus ex sola divina voluntate dependent: utpote si dicamus, quod Deus voluit hominem habere manus, ut deservirent intellectui operando diversa opera; et voluit eum habere intellectum ad hoc, quod esset homo; et voluit eum esse hominem, ut frueretur ipso, vel ad complementum universi. Quae quidem non est reducere ad alios fines creatos ulteriores. Unde hujusmodi dependent ex simplici voluntate Dei, alia vero ex ordine etiam aliarum causarum.


ARTICULUS VI
120

UTRUM VOLUNTAS DEI SEMPER IMPLEATUR

(1. Dist. 47. art. 1. et 2. et 3. Dist. 31. q. 2. art. 3. q. 1. et Veri. q. 23. art. 2. corp. et Quodl. 11. art. 3. corp. et Quodl. 12. art. 4. corp.).

AD SEXTUM sic proceditur. Videtur, quod voluntas Dei non semper impleatur. Dicit enim Apostolus 1. ad Timoth. 2. quod Deus vult omnes homines salvos fieri, et ad agnitionem veritatis venire: sed hoc non ita evenit; ergo voluntas Dei non semper impletur.
2. PRAETEREA. Sicut se habet scientia ad verum, ita voluntas ad bonum: sed Deus scit omne verum; ergo vult omne bonum: sed non omne bonum fit, multa enim bona possunt fieri, quae non fiunt; non ergo voluntas Dei semper impletur.
3. PRAETEREA. Voluntas Dei, cum sit causa prima, non excludit causas medias, ut dictum est (art. praec.): sed effectus causae primae potest impediri per defectum causae secundae; sicut effectus virtutis motivae impeditur propter debilitatem tibiae; ergo et effectus divinae voluntatis potest impediri propter defectum secundarum causarum; non ergo voluntas Dei semper impletur.
SED CONTRA est, quod dicitur in Ps. 113.: Omnia, quaecumque voluit Deus, fecit.
RESPONDEO dicendum, quod necesse est voluntatem Dei semper impleri.
Ad cujus evidentiam considerandum est, quod, cum effectus conformetur agenti secundum suam formam, eadem ratio est in causis agentibus, quae est in causis formalibus. In formis autem sic est, quod, licet aliquid possit deficere ab aliqua forma particulari, tamen a forma universali nihil deficere potest. Potest enim esse aliquid, quod non est homo, vel vivum: non autem potest esse aliquid, quod non sit ens. Unde hoc idem in causis agentibus contingere oportet: potest enim aliquid fieri extra ordinem alicujus causae particularis agentis, non autem extra ordinem alicujus causae universalis, sub qua omnes causae particulares comprehenduntur: quod si aliqua causa particularis deficiat a suo effectu, hoc est propter aliquam aliam causam particularem impedientem, quae continetur sub ordine causae universalis. Unde effectus ordinem causae universalis nullo modo potest exire. Et hoc etiam patet in corporalibus, potest enim impediri, quod aliqua stella non inducat suum effectum: sed tamen quicumque effectus ex causa corporea impediente in rebus corporalibus consequatur, oportet, quod reducatur per aliquas causas medias in universalem virtutem primi coeli. Cum igitur voluntas Dei sit universalis causa omnium rerum, impossibile est quod divina voluntas suum effectum non consequatur. Unde quod recedere videtur a divina voluntate secundum unum ordinem, relabitur in ipsam secundum alium. Sicut peccator, qui, quantum est in se, recedit a divina voluntate peccando, incidit in ordinem divinae voluntatis, dum per ejus justitiam punitur.
AD PRIMUM ergo dicendum, quod illud verbum Apostoli, quod Deus vult omnes homines salvos fieri, etc., potest tripliciter intelligi. Uno modo, ut sit accommoda distributio secundum hunc sensum: Deus vult salvos fieri omnes homines, qui salvantur, non quia nullus homo sit, quem salvum fieri non velit, sed quia nullus salvus fit, quem non velit salvum fieri, ut dicit August. (lib. 1. de Praedest. Sanct. cap. 8. et Enchiridii cap. 101.). Secundo potest intelligi, ut fiat distributio pro generibus singulorum, et non pro singulis generum secundum hunc sensum: Deus vult de quolibet statu hominum salvos fieri mares, et foeminas, Judaeos, et Gentiles, parvos et magnos, non tamen omnes de singulis statibus. Tertio secundum Damasc. (lib. 2. Orth. Fid. cap. 29. non multum a fin.) intelligitur de voluntate antecedente, non de voluntate consequente. Quae quidem distinctio non accipitur ex parte ipsius voluntatis divinae, in qua nihil est prius, vel posterius, sed ex parte volitorum.
Ad cujus intellectum considerandum est, quod unumquodque, secundum quod bonum est, sic est volitum a Deo. Aliquid autem potest esse in prima sui consideratione, secundum quod absolute consideratur, bonum, vel malum, quod tamen, prout cum aliquo adjuncto consideratur, quae est consequens consideratio ejus, e contrario se habet. Sicut hominem vivere est bonum, et hominem occidi est malum, secundum absolutam considerationem: sed si addatur circa aliquem hominem, quod sit homicida, vel vivens in periculum multitudinis, sic bonum est eum occidi, et malum est eum vivere: unde potest dici, quod judex justus antecedenter vult omnem hominem vivere, sed consequenter vult homicidam suspendi. Similiter Deus antecedenter vult omnem hominem salvari, sed consequenter vult quosdam damnari secundum exigentiam suae justitiae. Neque tamen id, quod antecedenter volumus, simpliciter volumus, sed secundum quid; quia voluntas comparatur ad res, secundum quod in seipsis sunt, in seipsis autem sunt in particulari. Unde simpliciter volumus aliquid, secundum quod volumus illud, consideratis omnibus circumstantiis particularibus, quod est consequenter velle. Unde potest dici, quod judex justus simpliciter vult homicidam suspendi, sed secundum quid vellet eum vivere, scilicet inquantum est homo. Unde magis potest dici velleitas, quam absoluta voluntas. Et sic patet, quod quidquid Deus simpliciter vult, fit, licet illud, quod antecedenter vult, non fiat.
AD SECUNDUM dicendum, quod actus cognoscitivae virtutis est, secundum quod cognitum est in cognoscente; actus autem virtutis appetitivae est ordinatus ad res, secundum quod in seipsis sunt. Quidquid autem potest habere rationem entis, et veri, totum est virtualiter in Deo, sed non totum exsistit in rebus creatis. Et ideo Deus cognoscit omne verum, non tamen vult omne bonum, nisi inquantum vult se, in quo virtualiter omne bonum exsistit.
AD TERTIUM dicendum, quod causa prima tunc potest impediri a suo effectu per defectum causae secundae, quando non est universaliter prima, sub se omnes causas comprehendens: quia sic effectus nullo modo posset suum ordinem evadere: et sic est de voluntate Dei, ut dictum est (in corp. art.).


ARTICULUS VII
121

UTRUM VOLUNTAS DEI SIT MUTABILIS

(Art. 1. corp. et ad 3. et 4. et lib. 1. Contr. g. cap. 82. et 2. cap. 25. fin. et lib. 3. cap. 91. 96. et 98. fin. et Pot. q. 3. art. 7.).

AD SEPTIMUM sic proceditur. Videtur, quod voluntas Dei sit mutabilis: dicit enim Dominus Genes. 6.: Poenitet me fecisse hominem: sed quemcumque poenitet de eo, quod fecit, habet mutabilem voluntatem; ergo Deus habet mutabilem voluntatem.
2. PRAETEREA. Jerem. 18. ex persona Domini dicitur: Loquar adversus gentem et adversus regnum, ut eradicem, et destruam, et disperdam illud: sed, si poenitentiam egerit gens illa a malo suo, agam et ego poenitentiam super malo, quod cogitavi, ut facerem ei; ergo Deus habet mutabilem voluntatem.
3. PRAETEREA. Quidquid Deus facit, voluntarie facit: sed Deus non semper eadem facit: nam quandoque praecepit legalia observari, quandoque prohibuit: ergo habet mutabilem voluntatem.
4. PRAETEREA. Deus non ex necessitate vult, quod vult, ut supra dictum est (art. 3. huj. q.); ergo potest velle, et non velle idem: sed omne, quod habet potentiam ad opposita, est mutabile; sicut quod potest esse, et non esse, est mutabile secundum substantiam: et quod potest esse hic, et non esse hic, est mutabile secundum locum; ergo Deus est mutabilis secundum voluntatem.
SED CONTRA est, quod dicitur Num. 23.: Non est Deus quasi homo, ut mentiatur, neque ut filius hominis, ut mutetur.
RESPONDEO dicendum, quod voluntas Dei est omnino immutabilis. Sed circa hoc considerandum est, quod aliud est mutare voluntatem, et aliud est velle aliquarum rerum mutationem. Potest enim aliquis eadem voluntate immobiliter permanente velle, quod nunc fiat hoc, et postea fiat contrarium: sed tunc voluntas mutaretur, si aliquis inciperet velle, quod prius non voluit, vel desineret velle, quod voluit. Quod quidem accidere non potest, nisi praesupposita mutatione vel ex parte cognitionis, vel circa dispositionem substantiae ipsius volentis [al. voluntatis]. Cum enim voluntas sit boni, aliquis de novo dupliciter potest incipere aliquid velle. Uno modo sic, quod de novo incipiat sibi illud esse bonum, quod non est absque mutatione ejus. Sicut adveniente frigore, incipit esse bonum sedere ad ignem, quod prius non erat. Alio modo sic, quod de novo cognoscat illud esse sibi bonum, cum prius hoc ignorasset. Ad hoc enim consiliamur ut sciamus, quid nobis sit bonum. Ostensum est autem supra (q. 9. art. 1. et q. 14. art. 15.), quod tam substantia Dei, quam ejus scientia est omnino immutabilis; unde oportet, voluntatem ejus omnino esse immutabilem.
AD PRIMUM ergo dicendum, quod illud verbum Domini metaphorice intelligendum est secundum similitudinem nostram. Cum enim nos poenitet, destruimus, quod fecimus, quamvis hoc esse possit absque mutatione voluntatis, cum etiam aliquis homo absque mutatione voluntatis interdum velit aliquid facere, simul intendens postea illud destruere. Sic igitur Deus poenituisse dicitur secundum similitudinem operationis, inquantum hominem, quem fecerat, per diluvium a facie terrae delevit.
AD SECUNDUM dicendum, quod voluntas Dei, cum sit causa prima, et universalis, non excludit causas medias, in quarum virtute est, ut aliqui effectus producantur: sed quia omnes causae mediae non adaequant virtutem causae primae, multa sunt in virtute, et scientia, et voluntate divina, quae non continentur sub ordine causarum inferiorum, sicut resuscitatio Lazari. Unde aliquis respiciens ad causas inferiores dicere poterat: Lazarus non resurget; respiciens vero ad causam primam divinam poterat dicere: Lazarus resurget. Et utrumque horum Deus vult, scilicet quod aliquid quandoque sit futurum secundum causam inferiorem, quod tamen futurum non sit secundum causam superiorem, vel e converso. Sic ergo dicendum est, quod Deus aliquando praenuntiat aliquid futurum, secundum quod continetur in ordine causarum inferiorum, ut puta secundum dispositionem naturae, vel meritorum, quod tamen non fit, quia aliter est in causa superiori divina. Sicut cum praedixit Ezechiae: Dispone domui tuae, quia morieris, et non vives, ut habetur Isa. 38., neque tamen ita evenit, quia ab aeterno aliter fuit in scientia, et voluntate divina, quae immutabilis est. Propter quod dicit Gregor. (Moral. 16. cap. 5. in princ.) quod Deus immutat sententiam [al. Deus immutat rem], non tamen mutat consilium, scilicet voluntatis suae. Quod ergo dicit: Poenitentiam agam et ego, intelligitur metaphorice dictum; nam homines quando non implent, quod comminati sunt, poenitere videntur.
AD TERTIUM dicendum, quod ex ratione illa non potest concludi, quod Deux habeat mutabilem voluntatem, sed quod mutationem velit.
AD QUARTUM dicendum, quod licet Deum velle aliquid non sit necessarium absolute, tamen necessarium est ex suppositione, propter immutabilitatem divinae voluntatis, ut supra dictum est (art. 3. huj. q.).


ARTICULUS VIII
122

UTRUM VOLUNTAS DEI NECESSITATEM REBUS VOLITIS IMPONAT

(1-2. q. 10. art. 4. et lib. 1. Contr. g. cap. 85. et lib. 3. cap. 73. usque 78. et 79. fin. et 1. Periher. lect. 14. et Veri. q. 23. art. 5.).

AD OCTAVUM sic proceditur. Videtur, quod voluntas Dei rebus volitis necessitatem imponat. Dicit enim August. in Enchir. (cap. 103.): Nullus fit salvus, nisi quem Deus voluerit salvari. Et ideo rogandus est, ut velit, quia necesse est fieri, si voluerit.
2. PRAETEREA. Omnis causa, quae non potest impediri, ex necessitate suum effectum producit; quia et natura semper idem operatur, nisi aliquid impediat, ut dicitur in 2. Physic. (tex. 84.): sed voluntas Dei non potest impediri; dicit enim Apostolus ad Rom. 9.: Voluntati enim ejus quis resistit? ergo voluntas Dei imponit rebus volitis necessitatem.
3. PRAETEREA. Illud, quod habet necessitatem ex priori, est necessarium absolute; sicut animal mori est necessarium, quia est ex contrariis compositum: sed res creatae a Deo comparantur ad voluntatem divinam, sicut ad aliquid prius, a quo habent necessitatem: cum haec conditionalis sit vera. Si aliquid Deus vult, illud est: omnis autem conditionalis vera est necessaria; sequitur ergo, quod omne, quod Deus vult, sit necessarium absolute.
SED CONTRA. Omnia bona, quae fiunt, Deus vult fieri. Si igitur ejus voluntas imponat rebus volitis necessitatem, sequitur, quod omnia bona ex necessitate eveniunt. Et sic perit liberum arbitrium, et consilium, et omnia hujusmodi.
RESPONDEO dicendum, quod divina voluntas quibusdam volitis necessitatem imponit, non autem omnibus.
Cujus quidem rationem aliqui assignare voluerunt ex causis mediis: quia ea, quae producit per causas necessarias, sunt necessaria: ea vero, quae producit per causas contingentes, sunt contingentia: sed hoc non videtur sufficienter dictum propter duo. Primo quidem, quia effectus alicujus primae causae est contingens propter causam secundam ex eo, quod impeditur effectus causae primae per defectum causae secundae; sicut virtus solis per defectum plantae impeditur. Nullus autem defectus causae secundae impedire potest, quin voluntas Dei effectum suum producat. Secundo, quia, si distinctio contingentium a necessariis referatur solum in causas secundas, sequitur, hoc esse praeter intentionem, et voluntatem divinam: quod est inconveniens. Et ideo melius dicendum est, quod hoc contingit propter efficaciam divinae voluntatis. Cum enim aliqua causa efficax fuerit ad agendum, effectus consequitur causam, non tantum secundum id, quod fit, sed etiam secundum modum fiendi, vel essendi. Ex debilitate enim virtutis activae in semine contingit, quod filius nascitur dissimilis patri in accidentibus, quae pertinent ad modum essendi. Cum igitur voluntas divina sit efficacissima, non solum sequitur, quod fiant ea, quae Deus vult fieri, sed et quod eo modo fiant, quo Deus ea fieri vult. Vult autem quaedam fieri Deus necessario, quaedam contingenter, ut sit ordo in rebus ad complementum universi. Et ideo quibusdam effectibus aptavit causas necessarias, quae deficere non possunt, ex quibus effectus de necessitate proveniunt: quibusdam autem aptavit causas contingentes defectibiles, ex quibus effectus contingenter proveniunt. Non igitur propterea effectus voliti a Deo eveniunt contingenter, quia causae proximae sunt contingentes: sed, propterea quia Deus voluit eos contingenter evenire, contingentes causas ad eos praeparavit.
AD PRIMUM ergo dicendum, quod per illud verbum Augustini intelligenda est necessitas in rebus volitis a Deo non absoluta, sed conditionalis: necesse est enim hanc conditionalem veram esse: si Deus hoc vult, necesse est hoc esse.
AD SECUNDUM dicendum, quod ex hoc ipso, quod nihil voluntati divinae resistit, sequitur, quod non solum fiant ea, quae Deus vult fieri, sed quod fiant contingenter, vel necessario, quae sic fieri vult.
AD TERTIUM dicendum, quod posteriora habent necessitatem a prioribus secundum modum priorum. Unde et ea, quae fiunt a voluntate divina, talem necessitatem habent, qualem Deus vult ea habere, scilicet vel absolutam, vel conditionalem tantum. Et sic non omnia sunt necessaria absolute.


ARTICULUS IX
123

UTRUM VOLUNTAS DEI SIT MALORUM

(1. Dist. 46. art. 4. et lib. 1. Contr. g. cap. 95. et lib. 2. cap. 25. fin. et Pot. q. 1. art. 6. et Quodl. 5. q. 2. art. 2.).

AD NONUM sic proceditur. Videtur, quod voluntas Dei sit malorum. Omne enim bonum, quod fit, Deus vult: sed mala fieri bonum est: dicit enim August. in Enchir. (cap. 95. circa princ.): Quamvis ea, quae mala sunt, inquantum mala sunt, non sint bona; tamen ut non solum sint bona, sed etiam ut sint mala, bonum est fieri; ergo Deus vult mala.
2. PRAETEREA. Dicit Dionys. 4. cap. de Div. Nom. (lect. 23.): Erit malum ad omnis, idest universi, perfectionem conferens. Et August. dicit in Enchir. (cap. 10. in fin. et 11. in princ.): Ex omnibus consistit universitatis admirabilis pulchritudo, in qua etiam illud, quod malum dicitur, bene ordinatum, et loco suo positum eminentius commendat bona, ut magis placeant, et laudabiliora sint, dum comparantur malis: sed Deus vult omne illud, quod pertinet ad perfectionem, et decorem universi; quia hoc est, quod Deus maxime vult in creaturis; ergo Deus vult mala.
3. PRAETEREA. Mala fieri, et non fieri sunt contradictorie opposite: sed Deus non vult mala non fieri; quia, cum mala quaedam fiant, non semper voluntas Dei impleretur; ergo Deus vult mala fieri.
SED CONTRA est, quod dicit August. in lib. 83. QQ. (q. 3): Nullo sapiente homine auctore fit homo deterior: est autem Deus omni sapiente homine praestantior; multo igitur minus Deo auctore fit aliquis deterior: illo autem auctore cum dicitur, illo volente dicitur; non ergo volente Deo fit homo deterior: constat autem, quod quolibet malo fit aliquid deterius; ergo Deus non vult mala.
RESPONDEO dicendum, quod cum ratio boni sit ratio appetibilis, ut supra dictum est (q. 5. art. 1.), malum autem opponatur bono, impossibile est, quod aliquod malum, inquantum hujusmodi, appetatur neque appetitu naturali, neque animali, neque intellectuali, qui est voluntas: tamen aliquod malum appetitur per accidens, inquantum consequitur ad aliquod bonum, et hoc apparet in quolibet appetitu. Non enim agens naturale intendit privationem, vel corruptionem, sed formam, cui conjungitur privatio alterius formae, et generationem unius, quae est corruptio alterius. Leo etiam occidens cervum intendit cibum, cui conjungitur occisio animalis: similiter fornicator intendit delectationem, cui conjungitur deformitas culpae. Malum autem, quod conjungitur alicui bono, est privatio alterius boni. Nunquam igitur appeteretur malum, nec per accidens, nisi bonum, cui conjungitur malum, magis appeteretur, quam bonum, quod privatur per malum. Nullum autem bonum Deus magis vult, quam suam bonitatem: vult tamen aliquod bonum magis, quam aliud quoddam bonum. Unde malum culpae, quod privat ordinem ad bonum divinum, Deus nullo modo vult; sed malum naturalis defectus, vel malum poenae vult, volendo aliquod bonum cui conjungitur tale malum. Sicut volendo justitiam vult poenam, et volendo ordinem naturae servari, vult quaedam naturaliter corrumpi.
AD PRIMUM ergo dicendum, quod quidam dixerunt, quod, licet Deus non velit mala, vult tamen mala esse, vel fieri; quia, licet mala non sint bona, bonum tamen est mala esse, vel fieri: quod ideo dicebant, quia ea, quae in se mala sunt, ordinantur ad aliquod bonum, quem quidem ordinem importari credebant in hoc, quod dicitur mala esse [al bonum est, mala esse], vel fieri: sed hoc non recte dicitur, quia malum non ordinatur ad bonum per se, sed per accidens. Praeter intentionem enim peccantis est, quod ex hoc sequatur aliquod bonum: sicut praeter intentionem tyrannorum fuit, quod ex eorum persecutionibus claresceret patientia Martyrum; et ideo non potest dici, quod talis ordo ab bonum importetur per hoc, quod dicitur, quod malum esse vel fieri sit bonum, quia nihil judicatur secundum illud, quod competit ei per accidens, sed secundum illud, quod competit ei per se.
AD SECUNDUM dicendum, quod malum non operatur ad perfectionem, et decorem universi, nisi per accidens, ut dictum est (in solut. ad argum. praec.). Unde et hoc, quod dicit Dionys, quod malum est ad universi perfectionem conferens, concludit inducendo quasi ad inconveniens.
AD TERTIUM dicendum, quod, licet mala fieri, et mala non fieri contradictorie opponantur, tamen velle mala fieri, et velle mala non fieri non opponuntur contradictorie, cum utrumque sit affirmativum. Deus igitur neque vult mala fieri, neque vult mala non fieri, sed vult permittere mala fieri, et hoc est bonum.


ARTICULUS X
124

UTRUM DEUS HABEAT LIBERUM ARBITRIUM

(2. Dist. 25. q. 2. art. 1. et lib. 1. Contr. g. cap. 88. et Veri. q. 24. art. 4. et Mal. q. 16. art. 5. corp.).

AD DECIMUM sic proceditur. Videtur, quod Deus non habeat liberum arbitrium. Dicit enim Hieron. in homil. de Filio prodigo (et est epist. 21. ad Damasc. prop. fin.): Solus Deus est, in quem peccatum non cadit, nec cadere potest: caetera, cum sint liberi arbitrii, in utramque partem flecti possunt, sive suam flectere voluntatem.
2. PRAETEREA. Liberum arbitrium est facultas rationis, et voluntatis, qua bonum, et malum eligitur: sed Deus non vult malum, ut dictum est (art. praec.); ergo liberum arbitrium non est in Deo.
SED CONTRA est, quod dicit Ambros. in lib. 2. de Fide (cap. 3. parum a med.): Spiritus Sanctus dividit singulis, prout vult, idest pro libero voluntatis arbitrio, non pro necessitatis obsequio.
RESPONDEO dicendum, quod liberum arbitrium habemus respectu eorum, quae non necessario volumus, vel naturali instinctu. Non enim ad liberum arbitrium pertinet, quod volumus esse felices, sed ad naturalem instinctum. Unde et alia animalia, quae naturali instinctu moventur ad aliquid, non dicuntur libero arbitrio moveri. Cum igitur Deus ex necessitate suam bonitatem velit, alia vero non ex necessitate, ut supra ostensum est (art. 3. huj. q.), respectu illorum, quae non ex necessitate vult, liberum arbitrium habet.
AD PRIMUM ergo dicendum, quod Hieron. videtur excludere a Deo liberum arbitrium non simpliciter, sed solum quantum ad hoc, quod est deflecti in peccatum.
AD SECUNDUM dicendum, quod cum malum culpae dicatur per aversionem a bonitate divina, per quam Deus omnia vult, ut supra ostensum est (loc. proxime cit.), manifestum est, quod impossibile est eum malum culpae velle. Et tamen ad opposita se habet, inquantum velle potest hoc esse, vel non esse. Sicut et nos, non peccando, possumus velle sedere, et non velle sedere.


ARTICULUS XI
125

UTRUM SIT DISTINGUENDA IN DEO VOLUNTAS SIGNI

(2. Dist. 45. art. ult. et Veri. q. 13. art. 3.).

AD UNDECIMUM sic proceditur. Videtur, quod non sit distinguenda in Deo voluntas signi. Sicut enim voluntas Dei est causa rerum, ita et scientia, sed non assignantur aliqua signa ex parte divinae scientiae; ergo neque debent assignari aliqua signa ex parte divinae voluntatis.
2. PRAETEREA. Omne signum, quod non concordat ei, cujus est signum, est falsum. Si igitur signa, quae assignantur circa voluntatem divinam, non concordant divinae voluntati, sunt falsa: si autem concordant, superflue assignantur; non igitur sunt aliqua signa circa voluntatem divinam assignanda.
SED CONTRA est, quod voluntas Dei est una, cum ipsa sit Dei essentia: quandoque autem pluraliter significatur, ut cum dicitur (Ps. 110.): Magna opera Domini, exquisita in omnes voluntates ejus; ergo oportet, quod aliquando signum voluntatis pro voluntate accipiatur.
RESPONDEO dicendum, quod in Deo quaedam dicuntur proprie, et quaedam secundum metaphoram, ut ex supra dictis patet (q. 13. art. 3. praecipue). Cum autem aliquae passiones humanae in divinam praedicationem metaphorice assumuntur, hoc fit secundum similitudinem effectus. Unde illud, quod est signum talis passionis in nobis, in Deo nomine illius passionis metaphorice significatur. Sicut apud nos irati punire consueverunt: unde ipsa punitio est signum irae. Et propter hoc ipsa punitio nomine irae significatur, cum Deo attribuitur. Similiter id, quod solet esse in nobis signum voluntatis, quandoque metaphorice in Deo voluntas dicitur. Sicut, cum aliquis praecipit aliquid, signum est, quod velit illud fieri. Unde praeceptum divinum quandoque metaphorice voluntas Dei dicitur, secundum illud Matth. 6.: Fiat voluntas tua, sicut in coelo, et in terra. Sed hoc distat inter voluntatem, et iram; quia ira de Deo nunquam proprie dicitur, cum in suo principali intellectu includat passionem: voluntas autem proprie de Deo dicitur. Et ideo in Deo distinguitur voluntas proprie, et metaphorice dicta. Voluntas enim proprie dicta vocatur voluntas beneplaciti. Voluntas autem metaphorice dicta, est voluntas signi, eo quod ipsum signum voluntatis voluntas dicitur.
AD PRIMUM ergo dicendum, quod scientia non est causa eorum, quae fiunt, nisi per voluntatem. Non enim quae scimus, facimus, nisi velimus; et ideo signum non attribuitur scientiae, sicut attribuitur voluntati.
AD SECUNDUM dicendum, quod signa voluntatis dicuntur voluntates divinae, non quia sint signa, quod Deus velit: sed quia ea, quae in nobis solent esse signa volendi, in Deo divinae voluntates dicuntur. Sicut punitio non est signum, quod in Deo sit ira, sed punitio ex eo ipso, quod in nobis est signum irae, in Deo dicitur ira.


ARTICULUS XII
126

UTRUM CONVENIENTER CIRCA DIVINAM VOLUNTATEM PONANTUR QUINQUE SIGNA

(1. Dist. 45. art. 4. et Veri. q. 23. art. 3.).

AD DUODECIMUM sic proceditur. Videtur, quod inconvenienter circa divinam voluntatem ponantur quinque signa, scilicet prohibitio, praeceptum, consilium, operatio, et permissio. Nam eadem, quae nobis praecipit Deus, vel consulit, in nobis quandoque operatur, et eadem, quae prohibet, quandoque permittit; ergo non debent ex opposito dividi.
2. PRAETEREA. Nihil Deus operatur, nisi volens, ut dicitur Sap. 11.: sed voluntas signi distinguitur a voluntate beneplaciti; ergo operatio sub voluntate signi comprehendi non debet.
3. PRAETEREA. Operatio, et permissio communiter ad omnes creaturas pertinent; quia in omnibus Deus operatur, et in omnibus aliquid fieri permittit: sed praeceptum, consilium, et prohibitio pertinent ad solam rationalem creaturam; ergo non veniunt convenienter in unam divisionem, cum non sint unius ordinis.
4. PRAETEREA. Malum pluribus modis contingit, quam bonum; quia bonum contingit uno modo, sed malum omnifariam; ut patet per Philos. in 2. Eth. (cap. 6. a med.), et per Dionys. in 4. cap. de Div. Nom. (aliquantulum a med. lect. 22.). Inconvenienter igitur respectu mali assignatur unum signum tantum, scilicet prohibitio; respectu vero boni duo signa, scilicet consilium, et praeceptum.
RESPONDEO dicendum, quod hujusmodi signa voluntatis dicuntur ea, quibus consuevimus demonstrare nos aliquid velle. Potest autem aliquis declarare se velle aliquid vel per seipsum, vel per alium. Per seipsum quidem, inquantum facit aliquid vel directe, vel indirecte, et per accidens. Directe quidem, cum per se aliquid operatur: et quantum ad hoc dicitur esse signum operatio. Indirecte autem, inquantum non impedit operationem: nam removens prohibens dicitur movens per accidens, ut dicitur in 8. Physic. (tex. 32.). Et quantum ad hoc dicitur signum permissio. Per alium autem declarat se aliquid velle, inquantum ordinat alium ad aliquid faciendum; vel necessaria inductione, quod fit praecipiendo, quod quis vult, et prohibendo contrarium; vel aliqua persuasoria inductione, quod pertinet ad consilium. Quia igitur his modis declaratur aliquem velle aliquid, propter hoc ista quinque nominantur interdum nomine voluntatis divinae tamquam signa voluntatis. Quod enim praeceptum, consilium, et prohibitio dicantur Dei voluntas, patet per id, quod dicitur Matth. 6: Fiat voluntas tua, sicut in coelo, et in terra. Quod autem permissio, vel operatio dicantur Dei voluntas, patet per August. qui dicit in Enchir. (cap. 95. in fin.): Nihil fit, nisi Omnipotens fieri velit, vel sinendo, ut fiat, vel faciendo. Vel potest dici, quod permissio, et operatio referuntur ad praesens; permissio quidem ad malum, operatio vero ad bonum: ad futurum vero prohibitio respectu mali; respectu vero boni necessarii praeceptum; respectu vero superabundantis boni consilium.
AD PRIMUM ergo dicendum, quod nihil prohibet circa eandem rem aliquem diversimode declarare se aliquid velle; sicut inveniuntur multa nomina idem significantia. Unde nihil prohibet, idem subjacere praecepto, et consilio, et operationi, et prohibitioni, vel permissioni.
AD SECUNDUM dicendum, quod, sicut Deus potest significari metaphorice velle id, quod non vult voluntate proprie accepta, ita potest metaphorice significari velle id, quod proprie vult. Unde nihil prohibet, de eodem esse voluntatem beneplaciti, et voluntatem signi: sed operatio semper est eadem cum voluntate beneplaciti, non autem praeceptum, vel consilium: tum quia haec est de praesenti, illud de futuro: tum quia haec per se est effectus voluntatis, illud autem per alium, ut dictum est (in corp. art.).
AD TERTIUM dicendum, quod creatura rationalis est domina sui actus, et ideo circa ipsam specialia quaedam signa divinae voluntatis assignantur, inquantum rationalem creaturam Deus ordinat ad agendum voluntarie, et per se: sed aliae creaturae non agunt, nisi motae ex operatione divina. Et ideo circa alias non habent locum, nisi operatio, et permissio.
AD QUARTUM dicendum, quod omne malum culpae, licet multipliciter contingat, tamen in hoc convenit, quod discordat a voluntate divina. Et ideo unum signum respectu malorum assignatur, scilicet prohibitio: sed diversimode bona se habent ad bonitatem divinam, quia quaedam sunt, sine quibus fruitionem divinae bonitatis consequi non possumus; et respectu horum est praeceptum: quaedam vero sunt, quibus perfectius consequimur; et respectu horum est consilium. Vel dicendum, quod consilium est non solum de melioribus bonis assequendis, sed etiam de minoribus malis vitandis.


QUAESTIO XX

DE AMORE DEI, IN QUATUOR ARTICULOS DIVISA

Deinde considerandum est de his, quae absolute ad voluntatem Dei pertinent. In parte autem appetitiva inveniuntur in nobis et passiones animae, ut gaudium, amor, et hujusmodi; et habitus moralium virtutum, ut justitia, fortitudo, et hujusmodi. Unde primo considerabimus de amore Dei; secundo de justitia Dei, et misericordia ejus.

Circa primum quaeruntur quatuor.

Primo. Utrum in Deo sit amor.
Secundo. Utrum amet omnia.
Tertio. Utrum magis amet unum, quam aliud.
Quarto. Utrum meliora magis amet.


ARTICULUS I
127

UTRUM AMOR SIT IN DEO

(Infr. q. 82. art. 5. ad 1. et 3. Dist. 32. art. 1. ad 1. et lib. 1. Contr. g. cap. 89. 90. 91. et 96. et lib. 4. cap. 19.).

AD PRIMUM sic proceditur. Videtur, quod amor non sit in Deo. Nulla enim passio est in Deo: amor est passio; ergo amor non est in Deo.
2. PRAETEREA. Amor, ira, tristitia, et hujusmodi contra se dividuntur: sed tristitia, et ira non dicuntur de Deo, nisi metaphorice; ergo nec amor.
3. PRAETEREA. Dionys. dicit 4. cap. de Div. Nom. (par. 2. et par. 1. non multum ante fin. lect. 9.): Amor est vis unitiva, et concretiva: hoc autem in Deo locum habere non potest, cum sit simplex; ergo in Deo non est amor.
SED CONTRA est, quod dicitur primae Joan. 4.: Deus caritas est.
RESPONDEO dicendum, quod necesse est ponere amorem in Deo. Primus enim motus voluntatis, et cujuslibet appetitvae virtutis est amor. Cum enim actus voluntatis, et cujuslibet appetitivae virtutis tendat in bonum, et malum, sicut in propria objecta, bonum autem principalius, et per se est objectum voluntatis, et appetitus, malum autem secundario, et per aliud, inquantum scilicet opponitur bono, oportet naturaliter esse priores actus voluntatis, et appetitus, qui respiciunt bonum, his, qui respiciunt malum, ut gaudium, quam tristitia, et amore, quam odium. Semper enim quod est per se, prius est eo, quod est per aliud. Rursus, quod est communius, naturaliter est prius. Unde et intellectus per prius habet ordinem ad verum commune, quam ad particularia quaedam vera. Sunt autem quidam actus voluntatis, et appetitus respicientes bonum sub aliqua speciali conditione: sicut gaudium, et delectatio est de bono praesenti, et habito; desiderium autem, et spes de bono nondum adepto. Amor autem respicit bonum in communi, sive sit habitum, sive non habitum: unde amor naturaliter est primus actus voluntatis, et appetitus. Et propter hoc omnes alii motus appetitivi praesupponunt amorem, quasi primam radicem. Nullus enim desiderat aliquid, nisi bonum amatum: neque aliquis gaudet, nisi de bono amato. Odium etiam non est, nisi de eo quod contrariatur rei amatae. Et similiter tristitiam, et caetera hujusmodi manifestum est in amorem referri, sicut in primum principium; unde in quocumque est voluntas, vel appetitus, oportet esse amorem. Remoto enim primo, removentur alia. Ostensum est autem (q. 19. art. 1.) in Deo esse voluntatem; unde necesse est in eo ponere amorem.
AD PRIMUM ergo dicendum, quod vis cognitiva non movet, nisi mediante appetitiva; et sicut in nobis ratio universalis movet mediante ratione particulari, ut dicitur in 3. de Anima (tex. 75. et 58.), ita appetitus intellectivus, qui dicitur voluntas, movet in nobis mediante appetitu sensitivo; unde proximum motivum corporis in nobis est appetitus sensitivus. Unde semper actum appetitus sensitivi concomitatur aliqua transmutatio corporis, et maxime circa cor, quod est primum principium motus in animali, ut Philosophus dicit (de Part. Animal. lib. 2. cap. 1. et lib. 3. cap. 4.). Sic igitur actus appetitus sensitivi, inquantum habent transmutationem corporalem annexam, passiones dicuntur, non autem actus voluntatis. Amor igitur, et gaudium, et delectatio, secundum quod significant actus appetitus sensitivi, passiones sunt; non autem secundum quod significant actus appetitus intellectivi: et sic ponuntur in Deo. Unde dicit Philos. in 7. Ethic. (cap. ult. ad fin.), quod Deus una, et simplici operatione gaudet: et eadem ratione sine passione amat.
AD SECUNDUM dicendum, quod in passionibus sensitivi appetitus est considerare aliquid quasi materiale, scilicet corporalem transmutationem, et aliquid quasi formale, quod est ex parte appetitus. Sicut in ira, ut dicitur in 1. de Anima (tex. 15. 63. et 64.), materiale est accensio sanguinis circa cor, vel aliquid hujusmodi, formale vero appetitus vindictae: sed rursus ex parte ejus, quod est formale, in quibusdam horum designatur aliqua imperfectio: sicut in desiderio, quod est boni non habiti, et in tristitia, quae est mali habiti, et eadem ratio est de ira, quae tristitiam supponit. Quaedam vero nullam imperfectionem designant, ut amor, et gaudium. Cum igitur nihil horum Deo conveniat secundum illud, quod est materiale in eis, ut dictum est (ad praec. arg.), illa, quae imperfectionem important, etiam formaliter, Deo convenire non possunt, nisi metaphorice, propter similitudinem effectus, ut supra dictum est (q. 3. art. 2. ad 2. et q. praec. art. 11.). Quae autem imperfectionem non important, de Deo proprie dicuntur, ut amor, et gaudium, tamen sine passione, ut dictum est (in isto art. et q. praec. art. 11.).
AD TERTIUM dicendum, quod actus amoris semper tendit in duo, scilicet in bonum, quod quis vult alicui; et in eum, cui vult bonum. Hoc enim est proprie amare aliquem, velle ei bonum. Unde in eo, quod aliquis amat se, vult bonum sibi. Et sic illud bonum quaerit sibi unire, inquantum potest. Et pro tanto dicitur amor vis unitiva etiam in Deo, sed absque compositione; quia illud bonum, quod vult sibi, non est aliud, quam ipse, qui est per suam essentiam bonus, ut supra ostensum est (q. 6. art. 1. et 3.). In hoc vero, quod aliquis amat alium, vult bonum illi. Et sic utitur eo tamquam seipso, referens bonum ad illum, sicut ad seipsum. Et pro tanto dicitur amor vis concretiva, quia alium aggregat sibi, habens se ad eum, sicut ad seipsum. Et sic etiam amor divinus est vis concretiva absque compositione, quae sit in Deo, inquantum aliis bona vult.


ARTICULUS II
128

UTRUM DEUS OMNIA AMET

(1-2. q. 110. art. 1. corp. et 3. Dist. 32. art. 1. 2. et 3. et lib. 1. Contr. g. cap. 111. et lib. 3. cap. 150. princ. et Veri. q. 27. art. 1. corp. et de Virtut. q. 2. art. 7. ad 2.).

AD SECUNDUM sic proceditur. Videtur, quod Deus non omnia amet: quia secundum Dionys. 4. cap. de Div. Nom. (part. 1. declinando ad finem lect. 10.), amor amantem extra se ponit, et eum quodammodo in amatum transfert. Inconveniens autem est dicere, quod Deus extra se positus, in alia transferatur; ergo inconveniens est dicere, quod Deus alia a se amet.
2. PRAETEREA. Amor Dei aeternus est: sed ea, quae sunt alia a Deo, non sunt ab aeterno, nisi in Deo; ergo Deus non amat ea, nisi in seipso: sed secundum quod sunt in eo, non sunt aliud ab eo; ergo Deus non amat alia a seipso.
3. PRAETEREA. Duplex estamor, scilicet concupiscentiae et amicitiae: sed Deus creaturas irrationales non amat amore concupiscentiae; quia nullius extra se eget: nec etiam amore amicitiae; quia non potest ad res irrationales haberi, ut patet per Philosophum in 8. Ethicorum (cap. 2.); ergo Deus non omnia amat.
4. PRAETEREA. In Ps. 5. dicitur: Odisti omnes, qui operan ur iniquitatem: nihil autem simul odio habetur, et amatur; ergo Deus non omnia amat.
SED CONTRA est, quod dicitur Sap. 11.: Diligis omnia, quae sunt, et nihil odisti eorum, quae fecisti.
RESPONDEO dicendum, quod Deus omnia exsistentia amat: nam omnia exsistentia, inquantum sunt, bona sunt. Ipsum enim esse cujuslibet rei quoddam bonum est, et similiter quaelibet perfectio ipsius. Ostensum est autem supra (q. 19. art. 4.), quod voluntas Dei est causa omnium rerum. Et sic oportet, quod intantum habeat aliquid esse aut quodcumque bonum, inquantum est volitum a Deo. Cuilibet igitur exsistenti Deus vult aliquod bonum: unde, cum amare nihil aliud sit, quam velle bonum alicui, manifestum est, quod Deus omnia, quae sunt, amat, non tamen eo modo, sicut nos. Quia enim voluntas nostra non est causa bonitatis rerum, sed ab ea movetur sicut ab objecto, amor noster, quo bonum alicui volumus, non est causa bonitatis ipsius, sed e converso bonitas ejus vel vera, vel aestimata provocat amorem, quo ei volumus et bonum conservari, quod habet, et addi, quod non habet, et ad hoc operamur. Sed amor Dei est infundens, et creans bonitatem in rebus.
AD PRIMUM ergo dicendum, quod amans sic fit extra se in amatum translatum, inquantum vult amato bonum, et operatur per suam providentiam, sicut et sibi. Unde dicit Dionys. 4. cap. de Div. Nom. (loc. cit. in arg. 1.): Audendum est autem, et hoc pro veritate dicere, quod et ipse omnium causa per abundantiam amativae bonitatis extra sei psum fit ad omnia exsistentia providentiis [al. providentis].
AD SECUNDUM dicendum, quod, licet creaturae ab aeterno non fuerint, nisi in Deo; tamen per hoc, quod ab aeterno in Deo fuerunt, ab aeterno Deus cognovit res in propriis naturis, et eadem ratione amavit: sicut et nos per similitudines rerum, quae in nobis sunt, cognoscimus res in seipsis exsistentes.
AD TERTIUM dicendum, quod amicitia non potest haberi, nisi ad rationales creaturas, in quibus contingit esse redamationem, et communicationem in operibus vitae, et quibus contingit bene evenire, vel male secundum fortunam, et felicitatem, sicut et ad eas proprie benevolentia est. Creaturae autem irrationales non possunt pertingere ad amandum Deum, neque ad communicationem intellectualis, et beatae vitae, qua Deus vivit. Sic igitur Deus, proprie loquendo, non amat creaturas irrationales amore amicitiae, sed amore quasi concupisc entiae, inquantum ordinat eas ad rationales creaturas, et etiam ad seipsum, non quasi eis indigeat, sed propter suam bonitatem, et nostram utilitatem. Concupiscimus enim aliquid et nobis, et aliis.
AD QUARTUM dicendum, quod nihil prohibet unum, et idem secundum aliquid amari, et secundum aliquid odio haberi. Deus autem peccatores, inquantum sunt naturae quaedam, amat. Sic enim et sunt, et ab ipso sunt. Inquantum vero peccatores sunt, non sunt, sed ab esse deficiunt, et hoc in eis a Deo non est. Unde secundum hoc ab ipso odio habentur.


ARTICULUS III
129

UTRUM DEUS AEQUALITER DILIGAT OMNIA

(Dist. 26. art. 1. ad 2. et 3. Dist. 19. art. 5. q. 1. et Dist. 32. art. 4. et lib. 1. Contr. g. cap. 91.).

AD TERTIUM sic proceditur. Videtur, quod Deus aequaliter diligat omnia. Dicitur enim Sap. 6.: Aequaliter est ei cura de omnibus: sed providentia Dei, quam habet de rebus, est ex amore, quo amat res; ergo aequaliter amat omnia.
2. PRAETEREA. Amor Dei est ejus essentia: sed essentia Dei magis, et minus non recipit; ergo nec amor ejus; non igitur quaedam aliis magis amat.
3. PRAETEREA. Sicut amor Dei se extendit ad res creatas, ita scientia, et voluntas: sed Deus non dicitur scire quaedam magis, quam alia, neque magis velle: ergo nec magis quaedam aliis diligit.
SED CONTRA est, quod dicit August. super Joan. (tract. 110. a med.): Omnia diligit Deus, quae fecit, et inter ea magis diligit creaturas rationales, et de illis eas amplius, quae sunt membra Unigeniti sui, et multo magis ipsum Unigenitum suum.
RESPONDEO dicendum, quod, cum amare sit velle bonum alicui, duplici ratione potest aliquid magis, vel minus amari. Uno modo ex parte ipsius actus voluntatis, qui est magis, vel minus intensus. Et sic Deus non magis quaedam aliis amat, quia omnia amat uno et simplici actu voluntatis, et semper eodem modo se habente. Alio modo ex parte ipsius boni, quod aliquis vult amato. Et sic dicimur aliquem magis alio amare, cui volumus majus bonum, quamvis non magis intensa voluntate. Et hoc modo necesse est dicere, quod Deus quaedam aliis magis amat. Cum enim amor Dei sit causa bonitatis rerum, ut dictum est (art. praec.), non esset aliquid alio melius, si Deus non vellet uni majus bonum, quam alteri.
AD PRIMUM ergo dicendum, quod dicitur Deo aequaliter esse cura de omnibus, non quia aequalia bona sua cura omnibus dispenset, se quia ex aequali sapientia, ed bonitate omnia administrat.
AD SECUNDUM dicendum, quod ratio illa procedit de intensione amoris ex parte actus voluntatis, qui est divina essentia. Bonum autem, quod Deus creaturae vult, non est divina esseutia. Unde nihil prohibet illud intendi, vel remitti.
AD TERTIUM dicendum, quod intelligere, et velle significant solum actus; non autem in sua significatione includunt aliqua objecta, ex quorum diversitate possit dici Deus magis, vel minus scire, aut velle, sicut circa amorem dictum est (in corp. art.).


ARTICULUS IV
130

AN DEUS SEMPER MAGIS DILIGAT MELIORA

(3. Dist. 32. art. 5. q. 1. 2. 3. et 4. et Dist. 31. q. 2. art. 3. q. 3. et Sent. 52. art. 5.).

AD QUARTUM sic proceditur. Videtur, quod Deus non semper magis diligat meliora. Manifestum est enim, quod Christus est melior toto genere humano, cum sit Deus et homo: sed Deus magis dilexit genus humanum, quam Christum, quia dicitur Rom. 8.: Proprio Filio suo non pepercit, sed pro nobis omnibus tradidit illum, ergo Deus non semper magis diligit meliora.
2. PRAETEREA. Angelus est melior homine. Unde in Ps. 8. dicitur de homine: Minuisti eum paullo minus ab angelis; sed Deus plus dilexit hominem, quam angelum. Dicitur enim Hebr. 2. Nusquam angelos apprehendit, sed semen Abrahae apprehendit; ergo Deus non semper magis diligit meliora.
3. PRAETEREA. Petrus fuit melior Joanne, quia plus Christum diligebat: unde Dominus sciens hoc esse verum, interrogavit Petrum, dicens: Simon Joannis, diligis me plus his? Sed tamen Christus plus dilexit Joannem, quam Petrum; ut enim dicit August. super illud Joan. 20.: Vidit illum discipulum, quem diligebat Jesus (tract. ult. in Joan. post. princ.), Hoc ipso signo Joannes a caeteris discipulis discernitur: non quod solum eum, sed quod plus eum caeteris diligebat; non ergo semper magis diligit meliora.
4. PRAETEREA. Melior est innocens poenitente, cum poenitentia sit secunda tabula post naufragium, ut dicit Hieron. (cap. 3. in Isa. super illud: Peccatum suum ut Sodoma praedicaverunt): sed Deus plus diligit poenitentem, quam innocentem, quia plus de eo gaudet. Dicitur enim Luc. 15.: Dico vobis, quod majus gaudium erit in coelo super uno peccatore poenitentiam agente, quam super nonaginta novem justis, qui non indigent poenitentia; ergo Deus non semper magis diligit meliora.
5. PRAETEREA. Melior est justus praescitus, quam peccator praedestinatus: sed Deus plus diligit peccatorem praedestinatum, quia vult ei maius bonum, scilicet vitam aeternam; ergo Deus non semper magis diligit meliora.
SED CONTRA. Unumquodque diligit sibi simile, ut patet per illud, quod habetur Eccli. 13.: Omne animal diligit sibi simile; sed intantum aliquid est melius, inquantum est Deo similius; ergo meliora magis diliguntur a Deo.
RESPONDEO dicendum, quod necesse est dicere, secundum praedicta, quod Deus magis diligat meliora. Dictum est enim (art. 2. et 3. praec.) quod Deum diligere magis aliquid, nihil aliud est, quam ei majus bonum velle. Voluntas enim Dei est causa bonitatis in rebus. Et sic, ex hoc sunt aliqua meliora, quod Deus eius maius bonum vult; unde sequitur, quod meliora plus amet.
AD PRIMUM ergo dicendum, quod Deus Christum diligit, non solum plus, quam totum humanum genus, sed etiam magis, quam totam universitatem creaturarum: quia scilicet ei majus bonum voluit, quia dedit ei nomen, quod est super omne nomen, ut verus Deus esset. Nec aliquid ejus excellentiae deperiit ex hoc, quod Deus dedit eum in mortem pro salute humani generis: quinimmo ex hoc factus est victor gloriosus: Factus enim est principatus super humerum ejus, ut dicitur Isa. 9.
AD SECUNDUM dicendum, quod naturam humanam assumptam a Dei Verbo in persona Christi, secundum praedicta (in arg. praec.), Deus plus amat, quam omnes Angelos; et melior est, maxime ratione unionis: sed loquendo de humana natura communiter, eam angelicae comparando, secundum ordinem ad gratiam, et gloriam, aequalitas invenitur, cum eadem sit mensura hominis, et Angeli, ut dicitur Apoc. 20., ita tamen, quod quidam Angeli quibusdam hominibus, et quidam homines quibusdam Angelis, quantum ad hoc, potiores inveniuntur. Sed, quantum ad conditionem naturae, Angelus est melior homine: nec ideo naturam humanam assumpsit Deus, quia hominem absolute plus diligeret, sed quia plus indigebat. Sicut bonus paterfamilias aliquid pretiosius dat servo aegrotanti, quod non dat filio sano.
AD TERTIUM dicendum, quod haec dubitatio de Petro, et Joanne multipliciter solvitur. Augustinus namque (tract. hic supra cit.) refert hoc ad mysterium, dicens, quod vita activa, quae significatur per Petrum, plus diligit Deum, quam vita contemplativa, quae significatur per Joannem; quia magis sentit praesentis vitae angustias, et aestuantius ab eis liberari desiderat, et ad Deum ire. Contemplativam vero vitam Deus plus diligit, quia magis eam conservat; non enim finitur simul cum vita corporis, sicut vita activa. Quidam vero dicunt, quod Petrus plus dilexit Christum in membris, et sic etiam a Christo plus fuit dilectus: unde ei Ecclesiam commendavit. Joannes vero plus dilexit Christum in seipso, et sic etiam plus ab eo fuit dilectus; unde ei commendavit. Matrem. Alii vero dicunt, quod incertum est, quis horum plus Christum dilexerit amore caritatis; et similiter, quem Deus plus dilexerit in ordine ad majorem gloriam vitae aeternae; sed Petrus dicitur plus dilexisse, quantum ad quandam promptitudinem, vel fervorem: Joannes vero plus dilectus, quantum ad quaedam familiaritatis indicia, quae Christus ei magis demonstrabat propter ejus juventutem, et puritatem. Alii vero dicunt, quod Christus plus dilexit Petrum quantum ad excellentius donum caritatis: Joannem vero plus, quantum ad donum intellectus. Unde simpliciter Petrus fuit melior, et magis dilectus: sed Joannes secundum quid. Praesumptuosum tamen videtur hoc dijudicare, quia, ut dicitur Proverb. 16.: Spirituum ponderator est Dominus, et non alius.
AD QUARTUM dicendum, quod poenitentes, et innocentes se habent sicut excedentia, et excessa. Nam sive sint innocentes, sive poenitentes, illi sunt meliores, et magis dilecti, qui plus habent de gratia: caeteris tamen paribus innocentia dignior est, et magis dilecta. Dicitur tamen Deus plus gaudere de poenitente, quam de innocente, quia plerumque poenitentes cautiores, humiliores, et ferventiores resurgunt. Unde Gregor. dicit ibid. (hom. 34. in Evang. aliquantulum a princ.) quod dux in praelio eum militem plus diligit, qui post fugam conversus, fortiter hostem premit, quam qui nunquam fugit [al. terga praebuit], nec unquam fortiter fecit. Vel alia ratione, quia aequale donum gratiae plus est comparatum poenitenti, qui meruit poenam, quam innocenti, qui non meruit. Sicut centum marchae majus donum est, si dentur pauperi, quam si dentur regi.
AD QUINTUM dicendum, quod, cum voluntas Dei sit causa bonitatis in rebus, secundum illud tempus pensanda est bonitas ejus, qui amatur a Deo, secundum quod dandum est ei ex bonitate divina aliquod bonum. Secundum ergo illud tempus, quo praedestinato peccatori dandum est ex divina voluntate majus bonum, melior est, licet secundum aliquod aliud tempus sit pejor; quia et secundum aliquod tempus non est nec bonus, neque malus.


QUAESTIO XXI

DE JUSTITIA, ET MISERICORDIA DEI, IN QUATUOR ARTICULOS DIVISA

Post considerationem divini amoris, de Justitia, et Misericordia ejus agendum est.

Et circa hoc quaeruntur quatuor.

Primo. Utrum in Deo sit justitia.
Secundo. Utrum justitia ejus veritas dici possit.
Tertio. Utrum in Deo sit misericordia.
Quarto. Utrum in omni opere Dei sit justitia, et misericordia.




ARTICULUS I
131

UTRUM IN DEO SIT JUSTITIA

(2. Dist. 46. q. 1. art. 1. q. 1. et lib. 1. Contr. g. cap. 93.).

AD PRIMUM sic proceditur. Videtur, quod in Deo non sit justitia. Justitia enim contra temperantiam dividitur: temperantia autem non est in Deo; ergo nec justitia.
2. PRAETEREA. Quicumque facit omnia pro libito suae voluntatis, non secundum justitiam operator: sed, sicut dicit Apostolus ad Ephes. 1.: Deus operatur omnia secundum consilium suae voluntatis; non ergo ei justitia debet attribui.
3. PRAETEREA. Actus justitiae est reddere debitum: sed Deus nulli est debitor; ergo Deo non competit justitia.
4. PRAETEREA. Quidquid est in Deo, est ejus essentia: sed hoc non competit justitiae. Dicit enim Boet. in lib. de Hebd. (cujus lib. titul. est: An omne, quod est, bonum sit, cir. fin.) quod bonum, essentiam, justum vero actum respicit; ergo justitia non competit Deo.
SED CONTRA est, quod dicitur in Ps. 10.: Justus Dominus, et justitiam dilexit.
RESPONDEO dicendum, quod duplex est species justitiae. Una, quae consistit in mutua datione, et acceptione: ut puta, quae consistit in emptione, et venditione, et aliis hujusmodi communicationibus, vel commutationibus. Et haec dicitur a Philos. in 5. Eth. (cap. 4.) justitia commutativa, vel directiva commutationum, sive communicationum. Et haec non competit Deo, quia, ut dicit Apost. ad Rom. 11.: Quis prior dedit illi, et retribuetur ei? Alia, quae consistit in distribuendo, et dicitur distributiva justitia, secundum quam aliquis gubernator, vel dispensator dat unicuique secundum suam dignitatem. Sicut igitur ordo congruus familiae, vel cujuscumque multitudinis gubernatae demonstrat hujusmodi justitiam in gubernante: ita ordo universi, qui apparet tam in rebus naturalibus, quam in rebus voluntariis, demonstrat Dei justitiam. Unde, ut dicit Dionys. 8. cap. de Div. Nom. (non procul a fine lect. 4.), oportet videre in hoc veram Dei esse justitiam, quod omnibus tribuit propria secundum uniuscujusque exsistentium dignitatem, et uniuscujusque naturam in proprio salvat ordine, et virtute.
AD PRIMUM ergo dicendum, quod virtutum moralium quaedam sunt circa passiones, sicut temperantia circa concupiscentias: fortitudo circa timores, et audacias: mansuetudo circa iram. Et hujusmodi virtutes Deo attribui non possunt, nisi secundum metaphoram: quia in Deo neque passiones sunt, ut supra dictum est (q. 20. art. 1.), neque appetitus sensitivus, in quo sunt hujusmodi virtutes, sicut in subjecto, ut dicit Philosophus in 3. Ethic. (cap. 10.). Quaedam vero virtutes morales sunt circa operations, ut puta, circa dationes, et sumptus, ut justitia, et liberalitas, et magnificentia, quae etiam non sunt in parte sensitiva, sed in voluntate. Unde nil prohibet hujusmodi virtutes in Deo ponere, non tamen circa actiones civiles, sed circa actiones Deo convenientes. Ridiculum est enim secundum virtutes politicas Deum laudare, ut dicit Philos. in 10. Ethic. (cap. 8.).
AD SECUNDUM dicendum, quod, cum bonum intellectum sit objectum voluntatis, impossibile est Deum velle, nisi quod ratio suae sapientiae habet. Quae quidem est sicut lex justitiae, secundum quam ejus voluntas recta, et justa est. Unde quod secundum suam voluntatem facit, juste facit; sicut et nos, quod secundum legem facimus, juste facimus: sed nos quidem secundum legem alicujus superioris, Deus autem sibi ipsi est lex.
AD TERTIUM dicendum, quod unicuique debetur, quod suum est. Dicitur autem esse suum alicujus, quod ad ipsum ordinatur. Sicut est servus domini, et non e converso. Nam liberum est quod sui causa est. In nomine ergo debiti importatur quidam ordo exigentiae, vel necessitatis alicujus, ad quod ordinatur.
Est autem duplex ordo considerandus in rebus. Unus, quo aliquid creatum ordinatur ad aliud creatum: sicut partes ordinantur ad totum, et accidentia ad substantias, et unaquaeque res ad suum finem. Alius ordo, quo omnia creata ordinantur in Deum. Sic igitur et debitum attendi potest dupliciter in operatione divina. Aut secundum quod aliquid debetur Deo, aut secundum quod aliquid debetur rei creatae; et utroque modo Deus debitum reddit. Debitum enim est Deo, ut impleatur in rebus id quod ejus sapientia, et voluntas habet, et quod suam bonitatem manifestat: et secundum hoc justitia Dei respicit decentiam ipsius, secundum quam reddit sibi, quod sibi debetur. Debitum etiam est alicui rei creatae, quod habeat id, quod ad ipsam ordinatur: sicut homini, quod habeat manus, et quod ei alia animalia serviant. Et sic etiam Deus operatur justitiam, quando dat unicuique quod ei debetur secundum rationem suae naturae, et conditionis. Sed hoc debitum dependet ex primo: quia hoc unicuique debetur, quod est ordinatum ad ipsum secundum ordinem divinae sapientiae. Et licet Deus hoc modo debitum alicui det, non tamen ipse est debitor, quia ipse ad alia non ordinatur, sed potius alia in ipsum. Et ideo justitia quandoque dicitur in Deo condecentia suae bonitatis: quandoque vero retributio pro meritis. Et utrumque modum tangit Ansel. dicens (Prosologii cap. 10.): Cum punis malos, justum est, quia illorum meritis [al. demeritis] convenit: cum vero parcis malis, justum est, quia bonitati tuae condecens est.
AD QUARTUM dicendum, quod, licet justitia respiciat actum, non tamen per hoc excluditur, quin sit essentia Dei; quia etiam id, quod est de essentia rei, potest esse principium actionis. Sed bonum non semper respicit actum; quia aliquid dicitur esse bonum non solum secundum quod agit, sed etiam secundum quod in sua essentia perfectum est. Et propter hoc ibidem dicitur, quod bonum comparatur ad justum, sicut generale ad speciale.


ARTICULUS II
132

UTRUM JUSTITIA DEI SIT VERITAS

(4. Dist. 46. q. 1. art. 1. q. 3.).

AD SECUNDUM sic proceditur. Videtur, quod justitia Dei non sit veritas. Justitia enim est in voluntate. Est enim rectitudo voluntatis, ut dicit Ansel. (in dialog. Verit. cap. 13.): veritas autem est in intellectu secundum Philos. in 6. Metaph. (tex. 8.), et in 6. Ethic. (cap. 2. et 6.); ergo justitia non pertinet ad veritatem.
2. PRAETEREA. Veritas secundum Philos. in 4. Ethic. (cap. 7.), est quaedam alia virtus a justitia; non ergo veritas pertinet ad rationem justitiae.
SED CONTRA est, quod in Ps. 84. dicitur: Misericordia, et veritas obviaverunt sibi. Et ponitur ibi veritas pro justitia.
RESPONDEO dicendum, quod veritas consistit in adaequatione intellectus, et rei, sicut supra dictum est (q. 16. art. 1.). Intellectus autem, qui est causa rei, comparatur ad ipsam, sicut regula, et mensura, e converso autem est de intellectu, qui accipit scientiam a rebus. Quando igitur res sunt mensura, et regula intellectus, veritas consistit in hoc, quod intellectus adaequatur rei, ut in nobis accidit. Ex eo enim quod res est, vel non est, opinio nostra, et oratio vera, vel falsa est, sed quando intellectus est regula, vel mensura rerum, veritas consistit in hoc, quod res adaequantur intellectui; sicut dicitur artifex facere verum opus, quando concordat arti. Sicut autem se habent artificiata ad artem, ita se habent opera justa ad legem, cui concordant. Justitia igitur Dei, quae constituit ordinem in rebus conformem rationi sapientiae suae, quae est lex ejus, convenienter veritas nominatur. Et sic etiam dicitur in nobis veritas justitiae.
AD PRIMUM ergo dicendum, quod justitia quantum ad legem regulantem est in ratione, vel intellectu; sed quantum ad imperium, quo opera regulantur secundum legem, est in voluntate.
AD SECUNDUM dicendum, quod veritas illa, de qua loquitur Philos. ibi, est quaedam virtus, per quam aliquis demonstrat se talem in dictis, vel factis, qualis est. Et sic consistit in conformitate signi ad significatum, non autem in conformitate effectus ad causam, et regulam, sicut de veritate justitiae dictum est (in corp. art.).


ARTICULUS III
133

UTRUM MISERICORDIA COMPETAT DEO

(2-2. q. 30. art. 2. ad 1. et 4. Dist. 46. q. 2. art. 1. q. 1. et lib. 1. Contr. g cap. 91.).

AD TERTIUM sic proceditur. Videtur, quod misericordia Deo non competat. Misericordia enim est species tristitiae, ut dicit Damasc. (lib. 2. Orth. Fid. cap. 14.): sed tristitia non est in Deo; ergo nec misericordia.
2. PRAETEREA. Misericordia est relaxatio justitiae: sed Deus non potest praetermittere id, quod ad justitiam suam pertinet. Dicitur enim 2. ad Tim. 2.: Si non credimus, ille fidelis permanet, seipsum negare non potest. Negaret autem seipsum, ut dicit Gloss. (intertinearis ibid.), si dicta sua negaret; ergo misericordia Deo non competit.
SED CONTRA est quod dicitur in Ps. 110.: Miserator et misericors Dominus.
RESPONDEO dicendum, quod misericordia est Deo maxime attribuenda, tamen secundum effectum, non secundum passionis affectum. Ad cujus evidentiam considerandum est, quod misericors dicitur aliquis, quasi habens miserum cor: quia scilicet afficitur ex miseria alterius per tristitiam, ac si esset ejus propria miseria. Et ex hoc sequitur, quod operetur ad depellendam miseriam alterius, sicut miseriam propriam; et hic est misericordiae effectus. Tristari ergo de miseria alterius non competit Deo: sed repellere miseriam alterius hoc maxime ei competit, ut per miseriam quemcumque defectum intelligamus. Defectus autem non tolluntur, nisi per alicujus bonitatis perfectionem. Prima autem origo bonitatis Deus est, ut supra dictum est (q. 6 art. 4.). Sed considerandum est, quod elargiri perfectiones rebus pertinet quidem et ad bonitatem divinam, et ad justitiam, et ad liberalitatem, et misericordiam, tamen secundum aliam, et aliam rationem. Communicatio enim perfectionum absolute considerata pertinet ad bonitatem, ut supra ostensum est (q. 6. art. 1. et 4.). Sed inquantum perfectiones rebus a Deo dantur secundum earum proportionem, pertinet ad justitiam, ut dictum est supra (art. 1. huj. q.). Inquantum vero non attribuit rebus perfectiones propter utilitatem suam, sed solum propter suam bonitatem, pertinet ad liberalitatem. Inquantum vero perfectiones datae rebus a Deo omnem defectum expellunt, pertinet ad misericordiam.
AD PRIMUM ergo dicendum, quod objectio illa procedit de misericordia, quantum ad passionis affectum.
AD SECUNDUM dicendum, quod Deus misericorditer agit, non quidem contra justitiam suam faciendo, sed aliquid supra justitiam operando; sicut si alicui, cui debentur centum denarii, aliquis ducentos det de suo, tamen non contra justitiam facit, sed liberaliter, vel misericorditer operatur; et similiter, si aliquis offensam in se commissam remittat. Qui enim aliquid remittit, quodammodo donat illud: unde Apostolus remissionem donationem vocat Ephes. 4.: Donate invicem, sicut et Christus vobis donavit. Ex quo patet, quod misericordia non tollit justitiam, sed est quaedam justitiae plenitudo. Unde dicitur Jac. 2. quod misericordia superexaltat judicium.


ARTICULUS IV
134

UTRUM IN OMNIBUS OPERIBUS DEI SIT MISERICORDIA, ET JUSTITIA

(4. Dist. 46. q. 2. art. 2. q. 2 et lib. 2. Contr. g. cap. 28. Veri. q. 28. art. 1. ad 8. et Pot. q. 5. art. 4. ad 6. et Ps. 24. et ad Rom. 15.).

AD QUARTUM sic proceditur. Videtur, quod non in omnibus Dei operibus sit misericordia, et justitia. Quaedam enim opera Dei attribuuntur misericordiae, ut justificatio impii; quaedam vero justitiae, ut damnatio impiorum. Unde dicitur Jac. 2.: Judicium sine misericordia fiet ei, qui non fecerit misericordiam: non ergo in omni opere Dei apparet misericordia, et justitia.
2. PRAETEREA. Apostolus ad Rom. 15. conversionem Judaeorum attribuit justitiae, et veritati, conversionem autem Gentium misericordiae; ergo non in quolibet opere Dei est justitia, et misericordia.
3. PRAETEREA. Multi justi in hoc mundo affliguntur: hoc autem est injustum; non ergo in omni opere Dei est justitia, et misericordia.
4. PRAETEREA. Justitiae est reddere debitum, misericordiae autem sublevare miseriam: et sic tam justitia, quam misericordia aliquid praesupponit in suo opere: sed creatio nihil praesupponit; ergo in creatione neque misericordia est, neque justitia.
SED CONTRA est, quod dicitur in Ps. 24.: Omnes viae Domini misericordia, et veritas.
RESPONDEO dicendum, quod necesse est, quod in quolibet opere Dei misericordia, et veritas inveniantur; si tamen misericordia pro remotione cujuscumque defectus accipiatur, quamvis non omnis defectus proprie possit dici miseria, sed solum defectus rationalis naturae, quam contingit esse felicem: nam miseria felicitati opponitur. Hujus autem necessitatis ratio est, quia, cum debitum, quod ex divina justitia redditur, sit vel debitum Deo, vel debitum alicui creaturae, neutrum potest in aliquo opere Dei praetermitti. Non enim potest facere aliquid Deus, quod non sit conveniens sapientiae, et bonitati ipsius; secundum quem modum diximus, aliquid esse debitum Deo. Similiter etiam, quidquid in rebus creatis facit, secundum convenientem ordinem, et proportionem facit, in quo consistit ratio justitiae. Et sic oportet in omni opere Dei esse justitiam. Opus autem divinae justitiae semper praesupponit opus misericordiae; et in eo fundatur. Creaturae enim non debetur aliquid, nisi propter aliquid in ea praeexsistens, vel praeconsideratum. Et rursus si illud creaturae debetur, hoc erit propter aliquid prius. Et cum non sit procedere in infinitum, oportet devenire ad aliquid, quod ex sola bonitate divinae voluntatis dependeat, quae est ultimus finis: utpote si dicamus, quod habere manus debitum est homini propter animam rationalem, animam vero rationalem habere ad hoc, quod sit homo, hominem vero esse propter divinam bonitatem. Et sic in quolibet opere Dei apparet misericordia, quantum ad primam radicem ejus. Cujus virtus salvatur in omnibus consequentibus, et etiam vehementius in eis operatur; sicut causa primaria vehementius influit, quam causa secunda. Et propter hoc etiam ea, quae alicui creaturae debentur, Deus ex abundantia suae bonitatis largius dispensat, quam exigat proportio rei. Minus enim est, quod sufficeret ad conservandum ordinem justitiae, quam quod divina bonitas confert, quae omnem proportionem creaturae excedit.
AD PRIMUM ergo dicendum, quod quaedam opera attribuuntur justitiae, et quaedam misericordiae; quia in quibusdam vehementius apparet justitia, in quibusdam misericordia. Et tamen in damnatione reproborum apparet misericordia, non quidem totaliter relaxans, sed aliqualiter allevians, dum punit citra condignum. Et in justificatione impii apparet justitia, dum culpas relaxat propter dilectionem, quam tamen ipse misericorditer infundit. Sicut de Magdalena legitur Lucae 7.: Dimissa sunt ei peccata multa, quoniam dilexit multum.
AD SECUNDUM dicendum, quod justitia, et misericordia Dei apparet in conversione Judaeorum, et Gentium. Sed aliqua ratio justitiae apparet in conversione Judaeorum, quae non apparet in conversione Gentium, sicut quod salvati sunt propter promissiones patribus factas.
AD TERTIUM dicendum, quod in hoc etiam, quod justi puniuntur in hoc mundo, apparet justitia, et misericordia, inquantum per hujusmodi afflictiones aliqua levia in eis purgantur, et ab affectu terrenorum in Deum magis eriguntur, secundum illud Greg. (lib. 26. Mor. cap. 9.): Mala, quae in hoc mundo nos premunt, ad Deum nos ire compellunt.
AD QUARTUM dicendum, quod, licet creationi non praesupponatur aliquid in rerum natura, praesupponitur tamen aliquid in Dei cognitione. Et secundum hoc etiam salvatur ibi ratio justitiae, inquantum res in esse producitur, secundum quod convenit divinae sapientiae, et bonitati; et salvatur quodammodo ratio misericordiae, inquantum res de non esse in esse mutatur.


QUAESTIO XXII

DE PROVIDENTIA DEI, IN QUATUOR ARTICULOS DIVISA

Consideratis autem his, quae ad voluntatem absoluta pertinent, procedendum est ad ea, quae respiciunt simul intellectum, et voluntatem. Hujusmodi autem est providentia quidem respectu omnium: praedestinatio vero, et reprobatio, et quae ad haec consequuntur, respectu hominum specialiter in ordine ad aeternam salutem. Nam et post morales virtutes in scientia morali consideratur de prudentia, ad quam providentia pertinere videtur.

Circa Providentiam autem Dei quaeruntur quatuor.

Primo. Utrum Deo conveniat providentia.
Secundo. Utrum omnia divinae providentiae subsint.
Tertio. Utrum divina providentia immediate sit de omnibus.
Quarto. Utrum providentia divina imponat necessitatem rebus provisis.


ARTICULUS I
135

UTRUM PROVIDENTIA DEO CONVENIAT

(lib. 3. Contr. g. cap. 94. et Veri. q. 5. art. 1.).

AD PRIMUM sic proceditur. Videtur, quod providentia Deo non conveniat. Providentia enim secundum Tullium (lib. 2. de Invent. ante fin.) est pars prudentiae: prudentia autem, cum sit bene consiliativa, secundum Philos. in 6. Eth. (cap. 5. et 9. in princ. et cap. 18. circ. fin.), Deo competere non potest, qui nullum dubium habet, unde eum consiliari oporteat; ergo providentia Deo non competit.
2. PRAETEREA. Quidquid est in Deo, est aeternum: sed providentia non est aliquid aeternum; est enim circa existentia, quae non sunt aeterna, secundum Damasc. (lib. 2. de Fid. Orth. cap. 29.); ergo providentia non est in Deo.
3. PRAETEREA. Nullum compositum est in Deo: sed providentia videtur esse aliquid compositum, quia includit in se voluntatem, et intellectum; ergo providentia non est in Deo.
SED CONTRA est, quod dicitur Sap. 14.: Tu autem, Pater, gubernas omnia providentia.
RESPONDEO dicendum, quod necesse est ponere providentiam in Deo. Omne enim bonum, quod est in rebus, a Deo creatum est, ut supra ostensum est (q. 6. art. 4.). In rebus autem invenitur bonum, non solum quantum ad substantiam rerum, sed etiam quantum ad ordinem earum in finem, et praecipue in finem ultimum, qui est bonitas divina, ut supra habitum est (q. praec. art. 4.). Hoc igitur bonum ordinis in rebus creatis exsistens a Deo creatum est. Cum autem Deus sit causa rerum per suum intellectum, et sic cujuslibet sui effectus oportet rationem in ipso praeexistere, ut ex superioribus patet (q. 19. art. 4.), necesse est, quod ratio ordinis rerum in finem in mente divina praeexsistat; ratio autem ordinandorum in finem proprie providentia est. Est enim principalis pars prudentiae, ad quam aliae duae partes ordinantur, scilicet memoria praeteritorum, et intelligentia praesentium; prout ex praeteritis memoratis, et praesentibus intellectis conjectamus de futuris providendis; prudentiae autem proprium est, secundum Philos. in 6. Ethic. (cap. 12. circa med.), ordinare alia in finem, sive respectu sui ipsius, sicut dicitur homo prudens, qui bene ordinat actus suos ad finem vitae suae; sive respectu aliorum sibi subjectorum in familia, vel civitate, vel regno; secundum quem modum dicitur Matth. 24.: Fidelis servus, et prudens, quem constituit dominus super familiam suam. Secundum quem modum prudentia, vel providentia Deo convenire potest [al. non potest]. Nam in ipso Deo nihil est in finem ordinabile, cum ipse sit finis ultimus. Ipsa igitur ratio ordinis rerum in finem providentia in Deo nominatur. Unde Boet. 4. de Cons. (pros. 6. paullo a princ.) dicit, quod providentia est ipsa divina ratio in summo omnium principe constituta, quae cuncta disponit. Dispositio autem potest dici tam ratio ordinis rerum in finem, quam ratio ordinis partium in toto.
AD PRIMUM ergo dicendum, quod, secundum philos. 6. Eth. (cap. 9. et 10.), Prudentia proprie est praeceptiva eorum, de quibus eubulia recte consiliatur, et synesis recte judicat. Unde licet consiliari non competat Deo, secundum quod consilium est inquisitio de rebus dubiis; tamen praecipere de ordinandis in finem, quorum rectam rationem habet, competit Deo, secundum illud. Ps. 148.: Praeceptum posuit, et non praeteribit. Et secundum hoc competit Deo ratio prudentiae, et providentiae. Quamvis etiam dici possit, quod ipsa ratio rerum agendarum consilium in Deo dicitur, non propter inquisitionem, sed propter certitudinem cognitionis, ad quam consiliantes inquirendo perveniunt. Unde dicitur Ephes. 1.: Qui operatur omnia secundum consilium voluntatis suae.
AD SECUNDUM dicendum, quod ad curam duo pertinent, scilicet ratio ordinis, quae dicitur providentia, et executio ordinis, quae dicitur gubernatio. Quorum primum est aeternum, secundum temporale.
AD TERTIUM dicendum, quod providentia est in intellectu, sed praesupponit voluntatem finis. Nullus enim praecipit de agendis propter finem, nisi velit finem. Unde praesupponit et prudentia virtutes morales, per quas appetitus se habet ad bonum, ut dicitur in 6. Eth. (cap. 12. in med.). Et tamen si providentia ex aequali respiceret voluntatem, et intellectum divinum, hoc esset absque detrimento divinae simplicitatis, cum voluntas, et intellectus in Deo sint idem, ut supra dictum est (q. 19. art. 1. et 4.).


ARTICULUS II
136

UTRUM OMNIA SINT SUBJECTA DIVINAE PROVIDENTIAE

(Infr. q. 103. art. 5. et 1. Dist. 39. q. 2. art. 2. et lib. 3. Contr. g. cap. 64. 65. 94. et 111. et Veri. q. 5. art. 2. 3. et 4. 5. 6. 7. 8. et Opusc. 2. cap. 123. 130. et 132. Opus. 15. cap. 12. 13. 14. et 15.).

AD SECUNDUM sic proceditur. Videtur, quod non omnia sint subjecta divinae providentiae; nullum enim provisum est fortuitum. Si ergo omnia sunt provisa a Deo, nihil erit fortuitum. Et sic perit casus, et fortuna: quod est contra communem opinionem.
2. PRAETEREA. Omnis sapiens provisor excludit defectum, et malum, quantum potest, ab his, quorum curam gerit. Videmus autem multa mala in rebus esse. Aut igitur Deus non potest ea impedire (et sic non est omnipotens), aut non de omnibus curam habet.
3. PRAETEREA. Quae ex necessitate eveniunt, providentiam, seu prudentiam non requirunt. Unde secundum Philosophum in 6. Eth. (cap. 5. 9. 10. et 11.): Prudentia est recta ratio contingentium, de quibus est consilium, et electio. Cum igitur multa in rebus ex necessitate eveniant, non omnia providentiae subduntur.
4. PRAETEREA. Quicumque dimittitur sibi, non subest providentiae alicujus gubernantis: sed homines sibi ipsis dimittuntur a Deo, secundum illud Eccli. 15.: Deus ab initio constituit hominem, et reliquit eum in manu consilii sui: et specialiter mali, secundum illud Ps. 80.: Dimisi illos secundum desideria cordis eorum. Non igitur omnia divinae providentiae subsunt.
5. PRAETEREA. Apostolus 1. Corinth. 9. dicit quod non est Deo cura de bobus: eadem ratione de aliis creaturis irrationalibus; non igitur omnia subsunt divinae providentiae.
SED CONTRA est, quod dicitur Sap. 8. de Divina Sapientia, quod attingit a fine usque ad finem fortiter, et disponit omnia suaviter.
RESPONDEO dicendum, quod quidam totaliter providentiam negaverunt, sicut Democritus, et Epicurei, ponentes mundum factum esse casu. Quidam vero posuerunt incorruptibilia tantum providentiae subjacere, corruptibilia vero non secundum individua, sed secundum species; sic enim incorruptibilia sunt. Ex quorum persona dicitur Job 22.: Nubes latibulum ejus, et circa cardines coeli perambulat, neque nostra considerat. A corruptibilium autem generalitate excepit Rabbi Moyses homines propter splendorem intellectus, quem participant. In aliis autem individuis corruptibilibus aliorum opinionem est secutus. Sed necesse est dicere, omnia divinae providentiae subjacere, non in universali tantum, sed etiam in singulari. Quod sic patet. Cum enim omne agens agat propter finem, tantum se extendit ordinatio effctuum in finem, quantum se extendit causalitas primi agentis. Ex hoc enim contingit in operibus alicujus agentis aliquid provenire non ad finem ordinatum, quia effectus ille consequitur ex aliqua alia causa praeter intentionem agentis. Causalitas autem Dei, qui est primum agens, se extendit usque ad omnia entia, non solum quantum ad principia speciei, sed etiam quantum ad individualia principia, non solum incorruptibilium, sed etiam corruptibilium. Unde necesse est omnia, quae habent quocumque modo esse, ordinata esse a Deo in finem, secundum illud Apostoli ad Rom. 13.: Quae a Deo sunt, ordinata sunt. Cum ergo nihil aliud sit Dei providentia quam ratio ordinis rerum in finem, ut dictum est (art. praec.), necesse est omnia, inquantum participant esse, intantum subdi divinae providentiae. Similiter etiam supra ostensum est (q. 14. art. 6. et 11.), quod Deus omnia cognoscit, et universalia, et particularia. Et cum cognitio ejus comparetur ad res, sicut cognitio artis ad artificiata, ut supra dictum est (loc. prox. cit.), necesse est, quod omnia supponantur suo ordini, sicut omnia artificiata subduntur ordini artis.
AD PRIMUM ergo dicendum, quod aliter est de causa universali, et de causa particulari: ordinem enim causae particularis aliquid potest exire, non autem ordinem causae universalis. Non enim subducitur aliquid ab ordine causae particularis, nisi per aliquam aliam causam particularem impedientem: sicut lignum impeditur a combustione per actionem aquae. Unde, cum omnes causae particulares concludantur sub universali causa, impossibile est aliquem effectum ordinem causae universalis effugere. Inquantum igitur aliquis effectus ordinem alicujus causae particularis effugit, dicitur esse casuale, vel fortuitum respectu causae particularis: sed respectu causae universalis, a cujus ordine subtrahi non potest, dicitur esse provisum. Sicut et concursus duorum servorum, licet sit casualis inquantum ad eos, est tamen provisus a domino, qui eos scienter sic ad unum locum mittit, ut unus de alio nesciat.
AD SECUNDUM dicendum, quod aliter de eo est, qui habet curam alicujus particularis, et de provisore universali; quia provisor particularis excludit defectum ab eo, quod ejus curae subditur, quantum potest: sed provisor universalis permittit aliquem defectum in aliquo particulari accidere, ne impediatur bonum totius. Unde corruptiones, et defectus in rebus naturalibus dicuntur esse contra naturam particularem; sed tamen sunt de intentione naturae universalis, inquantum defectus unius cedit in bonum alterius, vel etiam totius universi: nam corruptio unius est generatio alterius, per quam species conservatur. Cum igitur Deus sit universalis provisor totius entis, ad ipsius providentiam pertinent, ut permittat quosdam defectus esse in aliquibus particularibus rebus, ne impediatur bonum universi perfectum. Si enim omnia mala impedirentur, multa bona deessent universo. Non enim esset vita leonis, si non esset occisio animalium; nec esset patientia Martyrum, si non esset persecutio tyrannorum. Unde dicit August. in Enchirid. (cap. 11. ad princ.): Deus omnipotens nullo modo sineret malum aliquod esse in operibus suis, nisi usque adeo esset omnipotens, et bonus, ut bene faceret etiam de malo. Ex his duabus autem rationibus, quas nunc solvimus, videntur moti fuisse, qui divinae providentiae subtraxerunt corruptibilia, in quibus inveniuntur casualia, et mala.
AD TERTIUM dicendum, quod homo non est institutor naturae; sed utitur in operibus artis, et virtutis ad suum usum rebus naturalibus. Unde providentia humana non se extendit ad necessaria, quae ex natura proveniunt, ad quae tamen se extendit providentia Dei, qui est auctor naturae. Et ex hac ratione videntur moti fuisse, qui cursum rerum naturalium subtraxerunt divinae providentiae, attribuentes ipsum necessitati materiae, ut Democritus, et alii Naturales antiqui.
AD QUARTUM dicendum, quod in hoc, quod dicitur, Deum hominem sibi reliquisse, non excluditur homo a divina providentia, sed ostenditur, quod non praefigitur ei virtus operativa determinata ad unum, sicut rebus naturalibus, quae aguntur tantum, quasi ab altero directae in finem, non autem seipsa agunt, quasi se dirigentia in finem, ut creaturae rationales per liberum arbitrium, quo consiliantur, et eligunt: unde signanter dicit: In manu consilii sui: sed, quia ipse actus liberi arbitrii reducitur in Deum, sicut in causam, necesse est, ut ea, quae ex libero arbitrio fiunt, divinae providentiae subdantur. Providentia enim hominis continetur sub providentia Dei, sicut causa particularis sub causa universali. Hominum autem justorum quodam excellentiori modo Deus habet providentiam, quam impiorum, inquantum non permittit contra eos evenire aliquid, quod finaliter impediat salutem eorum. Nam diligentibus Deum omnia cooperantur in bonum, ut dicitur ad Rom. 8. Sed ex hoc ipso, quod impios non retrahit a malo culpae, dicitur eos dimittere, non tamen ita, quod totaliter ab ejus providentia excludantur, alioquin in nihilum deciderent, nisi per ejus providentiam conservarentur. Et ex hac ratione videtur motus fuisse Tullius, qui res humanas, de quibus consiliamur, divinae providentiae subtraxit.
AD QUINTUM dicendum, quod, quia creatura rationalis habet per liberum arbitrium dominium sui actus, ut dictum est (q. 19. art. 10.), speciali quodam modo subditur divinae providentiae, ut scilicet ei imputetur aliquid ad culpam, vel ad meritum, et reddatur ei aliquid, ut poena, vel praemium. Et quantum ad hoc curam Dei Apostolus a bobus removet. Non tamen ita, quod individua irrationalium creaturarum ad Dei providentiam non pertineant, ut Rabbi Moyses existimavit.


ARTICULUS III
137

UTRUM DEUS IMMEDIATE OMNIBUS PROVIDEAT

(Infr. q. 103. art. 6. et 2. Dist. 11. q. 1. art. 1. corp. et lib. 3. Contr. g. cap. 76. 77. 83. et 94. et Opusc. 2. cap. 130. et 131. et Opusc. 15. cap. 14.).

AD TERTIUM sic proceditur. Videtur, quod Deus non immediate omnibus provideat. Quidquid enim est dignitatis, Deo est attribuendum: sed ad dignitatem alicujus regis pertinet, quod habeat ministros, quibus mediantibus subditis provideat; ergo multo magis Deus non immediate omnibus providet.
2. PRAETEREA. Ad providentiam pertinet res in finem ordinare; finis autem cujuslibet rei est ejus perfectio, et bonum. Ad quamlibet autem causam pertinet effectum suum perducere ad bonum. Quaelibet igitur causa agens est causa effectus providentiae. Si igitur Deus omnibus immediate providet, subtrahuntur omnes causae secundae.
3. PRAETEREA. August. dicit in Enchir. (cap. 17.) quod melius est quaedam nescire, quam scire, ut vilia. Et idem dicit Philos. in 12. Metaph. (tex. 51.): sed omne, quod est melius, Deo est attribuendum; ergo Deus non habet immediate providentiam quorundam vilium, et malorum.
SED CONTRA est, quod dicitur Job 34: Quem constituit alium super terram? aut quem posuit super orbem, quem fabricatus est? Super quo dicit Greg. (lib. 24. Mor. cap. 20. ante med.): Mundum per seipsum regit, quem per seipsum condidit.
RESPONDEO dicendum, quod ad providentiam duo pertinent, scilicet ratio ordinis rerum provisarum in finem, et executio hujus ordinis, quae gubernatio dicitur. Quantum igitur ad primum horum, Deus immediate omnibus providet, qui in suo intellectu habet rationem omnium etiam minimorum, et quascumque causas aliquibus effectibus praefecit, dedit eis virtutem ad illos effectus producendos. Unde oportet, quod ordinem illorum effectuum in sua ratione praehabuerit. Quantum autem ad secundum, sunt aliqua media divinae providentiae, quia inferiora gubernat per superiora, non propter defectum suae virtutis, sed propter abundantiam suae bonitatis, ut dignitatem causalitatis etiam creaturis communicet. Et secundum hoc excluditur opinio Plat. quam narrat Greg. Nyssenus (lib. 8. de Providentia cap. 3.), triplicem providentiam ponentis. Quarum prima est summi Dei, qui primo, et principaliter providet rebus spiritualibus, et consequenter toti mundo quantum ad genera, species, et causas universales. Secunda vero providentia est, qua providetur singularibus generabilium, et corruptibilium. Et hanc attribuit Diis, qui circumeunt coelos, idest substantiis separatis, quae movent corpora coelestia circulariter. Tertia vero providentia est rerum humanarum; quam attribuebat daemonibus, quos Platonici ponebant medios inter nos, et Deos, ut narrat August. 9. de Civit. Dei (cap. 1. et 2. et lib. 8. cap. 14.).
AD PRIMUM ergo dicendum, quod habere ministros executores suae providentiae pertinet ad dignitatem regis. Sed quod non habeat rationem eorum, quae per eos agenda sunt, est ex defectu ipsius. Omnis enim scientia operativa tanto perfectior est, quanto magis particularia considerat, in quibus est actus.
AD SECUNDUM dicendum, quod per hoc, quod Deus habet immediate providentiam de rebus omnibus, non excluduntur causae secundae, quae sunt executrices hujus ordinis, ut ex supra dictis patet (q. 19. art. 5. et 8.).
AD TERTIUM dicendum, quod nobis melius est non cognoscere mala, et vilia, inquantum per ea impedimur a consideratione meliorum, quia non possumus simul multa intelligere, et inquantum cogitatio malorum pervertit interdum voluntatem in malum: sed hoc non habet locum in Deo, qui simul omnia uno intuitu videt, et cujus voluntas ad malum flecti non potest.


ARTICULUS IV
138

UTRUM PROVIDENTIA REBUS PROVISIS NECESSITATEM IMPONAT

(Supr. q. 19. art. 8. et 12. Quodl. 10. art. 4. et 1. Dist. 39. q. 2. art. 2. et lib. 3. Contr. g. cap. 69. 70. 71. 93. et 94. et opusc. 2. cap. 141. et 142. et opusc. 15. cap. 15.).

AD QUARTUM sic proceditur. Videtur, quod divina providentia necessitatem rebus provisis imponat. Omnis enim effectus, qui habet aliquam causam per se, quae jam est vel fuit, ad quam de necessitate sequitur, provenit ex necessitate, ut Philos. probat in 6. Metaph. (tex. 7.): sed providentia Dei, cum sit aeterna, praeexistit, et ad eam sequitur effectus de necessitate; non enim potest divina providentia frustrari; ergo providentia divina necessitatem rebus provisis imponit.
2. PRAETEREA. Unusquisque provisor stabilit opus suum, quantum potest, ne deficiat; sed Deus est summe potens; ergo necessitatis firmitatem rebus a se provisis tribuit.
3. PRAETEREA. Boet. dicit 4. de Cons. (prosa 6. parum ante med.), quod fatum ab immobilis providentiae proficiscens exordiis actus, fortunasque hominum indissolubili causarum connexione adstringit; videtur ergo quod providentia necessitatem rebus provisis imponat.
SED CONTRA est, quod dicit Dion. 4. cap. de Div. Nom. (parum ante fin. lect. 23.), quod corrumpere naturam non est providentiae: hoc autem habet quarumdam rerum natura, quod sint contingentia; non igitur divina providentia necessitatem rebus imponit, contingentiam excludens.
RESPONDEO dicendum, quod providentia divina quibusdam rebus necessitatem imponit, non autem omnibus, ut quidam crediderunt. Ad providentiam enim pertinet ordinare res in finem. Post bonitatem autem divinam, quae est finis a rebus separatus, principale bonum in ipsis rebus exsistens, est perfectio universi, quae quidem non esset, si non omnes gradus essendi invenirentur in rebus. Unde ad divinam providentiam pertinet omnes gradus entium producere. Et ideo quibusdam effectibus praeparavit causas necessarias, ut necessario evenirent, quibusdam vero causas contingentes, ut evenirent contingenter, secundum conditionem proximarum causarum.
AD PRIMUM ergo dicendum, quod effectus divinae providentiae non solum est aliquid evenire quocumque modo, sed aliquid evenire vel contingenter, vel necessario. Et ideo evenit infallibiliter, et necessario, quod divina providentia disponit evenire infallibiliter, et necessario; et evenit contingenter quod divinae providentiae ratio habet, ut contingenter eveniat.
AD SECUNDUM dicendum, quod in hoc est immobilis, et certus divinae providentiae ordo, quod ea, quae ab ipso providentur, cuncta eveniunt eo modo, quo ipse providet, sive necessario, sive contingenter.
AD TERTIUM dicendum, quod indissolubilitas illa, et immutabilitas, quam Boet. tangit, pertinet ad certitudinem providentiae, quae non deficit a suo effectu, neque a modo eveniendi, quem providit; non antem pertinet ad necessitatem effectuum. Et considerandum est, quod necessarium, et contingens proprie consequuntur ens, inquantum hujusmodi. Unde modus contingentiae, et necessitatis cadit sub provisione Dei, qui est universalis provisor totius entis, non autem sub provisione aliquorum particularium provisorum.


QUAESTIO XXIII

DE PRAEDESTINATIONE, IN OCTO ARTICULOS DIVISA

Post considerationem divinae providentiae agendum est de praedestinatione, et de libro vitae.

Et circa praedestinationem quaeruntur octo.

Primo. Utrum Deo conveniat praedestinatio.
Secundo. Quid sit praedestinatio: et utrum ponat aliquid in praedestinato.
Tertio. Utrum Deo competat reprobatio aliquorum hominum.
Quarto. De comparatione praedestinationis ad electionem, utrum scilicet praedestinati eligantur.
Quinto. Utrum merita sint causa, vel ratio praedestinationis, vel reprobationis, aut electionis.
Sexto. De certitudine praedestinationis, utrum scilicet praedestinati infallibiliter salventur.
Septimo. Utrum numerus praedestinatorum sit certus.
Octavo. Utrum praedestinatio possit juvari precibus Sanctorum.


ARTICULUS I
139

UTRUM HOMINES PRAEDESTINENTUR A DEO

(1. Dist. 40. q. 2. art. 2. et lib. 3. Contr. g. cap. ult. et Veri. q. 6. art. 1.).

AD PRIMUM sic proceditur. Videtur, quod homines non praedestinentur a Deo. Dicit enim Damasc. in 2. lib. (Orth. Fid. cap. 30. in princ.): Oportet cognoscere, quod omnia quidem praecognoscit Deus, non autem omnia praedeterminat. Praecognoscit enim ea, quae in nobis sunt, non autem praedeterminat ea. Sed merita, et demerita humana sunt in nobis, inquantum sumus nostrorum actuum domini per liberum arbitrium. Ea ergo, quae pertinent ad meritum vel demeritum, non praedestinantur a Deo: et sic hominum praedestinatio tollitur.
2. PRAETEREA. Omnes creaturae ordinantur ad suos fines per divinam providentiam, ut supra dictum est (q. praec. art. 1. et 2.): sed aliae creaturae non dicuntur praedestinari a Deo; ergo nec homines.
3. PRAETEREA. Angeli sunt capaces beatitudinis, sicut et homines: sed angelis non competit praedestinari, ut videtur, cum in eis nunquam fuerit miseria; praedestinatio autem est propositum miserendi, ut dicit August. (de Praedest. Sanct. cap. 17.); ergo homines non praedestinantur.
4. PRAETEREA. Beneficia hominibus a Deo collata per Spiritum Sanctum viris sanctis revelantur, secundum illud Apost. 1. Cor. 2.: Nos autem non spiritum hujus mundi accepimus, sed spiritum, qui ex Deo est, ut sciamus, quae a Deo donata sunt nobis. Si ergo homines praedestinarentur a Deo, cum praedestinatio sit Dei beneficium, esset praedestinatis nota sua praedestinatio: quod patet esse falsum.
SED CONTRA est, quod dicitur Rom. 8.: Quos praedestinavit, hos et vocavit.
RESPONDEO dicendum, quod Deo conveniens est homines praedestinare. Omnia enim divinae providentiae subjacent, ut supra ostensum est (q. praec. art. 2.). Ad providentiam autem pertinet res in finem ordinare, ut dictum est (q. praec. art. 1. et 2.). Finis autem, ad quem res creatae ordinantur a Deo, est duplex. Unus, qui excedit proportionem naturae creatae, et facultatem; et hic finis est vita aeterna, quae in divina visione consistit, quae est supra naturam cujuslibet creaturae, ut supra habitum est (q. 12. art. 4.). Alius autem finis est naturae creatae proportionatus, quem scilicet res creata potest attingere secundum virtutem suae naturae. Ad illud autem, ad quod non potest aliquid virtute suae naturae pervenire, oportet, quod ab alio transmittatur; sicut sagitta a sagittante mittitur ad signum: unde, proprie loq uendo, rationalis creatura, quae est capax vitae aeternae, perducitur in ipsam, quasi a Deo transmissa. Cujus quidem transmissionis ratio in Deo praeexsistit; sicut et in eo est ratio ordinis omnium in finem, quam diximus esse providentiam. Ratio autem alicujus fiendi in mente actoris existens est quaedam praeexistentia rei fiendae in eo. Unde ratio praedictae transmissionis creaturae rationalis in finem vitae aeternae praedestinatio nominatur. Nam destinare est mittere. Et sic patet, quod praedestinatio, quantum ad objecta, est quaedam pars providentiae.
AD PRIMUM ergo dicendum, quod Damascenus nominat praedeterminationem impositionem necessitates: sicut est in rebus naturalibus, quae sunt praedeterminatae ad unum. Quod patet ex eo, quod subdit: Non enim vult malitiam, neque compellit virtutem; unde praedestinatio non excluditur.
AD SECUNDUM dicendum, quod creaturae irrationales non sunt capaces illius finis, qui facultatem humanae naturae excedit. Unde non proprie dicuntur praedestinari, etsi aliquando abusive praedestinatio nominetur respectu cujuscumque alterius finis.
AD TERTIUM dicendum, quod praedestinari convenit angelis, sicut et hominibus, licet numquam fuerint miseri. Nam motus non accipit speciem a termino a quo, sed a termino ad quem. Nihil enim refert, quantum ad rationem dealbationis, utrum ille, qui dealbatur, fuerit niger, aut pallidus, vel rubeus. Et similiter nihil refert ad rationem praedestinationis, utrum aliquis praedestinetur in vitam aeternam a statu miseriae, vel non. Quamvis dici possit, quod omnis collatio boni supra debitum ejus, cui confertur, ad misericordiam pertineat, ut supra dictum est (q. 21. art. 3. et 4.).
AD QUARTUM dicendum, quod, etiamsi aliquibus ex speciali privilegio sua praedestinatio reveletur; non tamen convenit, ut reveletur omnibus; quia sic illi, qui non sunt praedestinati, desperarent, et securitas in praedestinatis negligentiam pareret.


ARTICULUS II
140

UTRUM PRAEDESTINATIO ALIQUID PONAT IN PRAEDESTINATO

(1. Dist. 40. q. 1. art. 1. et 3. et Dist. 7. q. 3. art. 1. corp.).

AD SECUNDUM sic proceditur. Videtur, quod praedestinatio ponat aliquid in praedestinato. Omnis enim actio ex se passionem infert. Si ergo praedestinatio actio est in Deo, oportet quod praedestinatio passio sit in praedestinatis.
2. PRAETEREA. Orig. dicit super illud Romon. 1.: Qui praedestinatus est, etc.: Praedestinatio ejus est, qui non est, sed destinatio ejus est, qui est. Et Augustinus dicit in lib. de Praedest. Sanct.: Quid est praedestinatio nisi destinatio alicujus existentis? ergo praedestinatio non est, nisi alicujus existentis; et ita ponit aliquid in praedestinato.
3. PRAETEREA. Praeparatio est aliquid in praeparato: sed praedestinatio est praeparatio beneficiorum Dei, ut dicit August. in lib. 2. de Praedest. Sanct. (cap. 14. aliquanto post princ.); ergo praedestinatio est aliquid in praedestinatis.
4. PRAETEREA. Temporale non ponitur in definitione aeterni: sed gratia, quae est aliquid temporale, ponitur in definitione praedestinationis: nam praedestinatio dicitur esse praeparatio gratiae in praesenti, et gloriae in futuro; ergo praedestinatio non est aliquid aeternum. Et ita oportet, quod non sit in Deo, sed in praedestinatis; nam quidquid est in Deo, est aeternum.
SED CONTRA est, quod Augustinus dicit (ibid.), quod praedestinatio est praescientia beneficiorum Dei: sed praescientia non est in praescitis, sed in praesciente; ergo nec praedestinatio est in praedestinatis, sed in praedestinante.
RESPONDEO dicendum, quod praedestinatio non est aliquid in praedestinatis, sed in praedestinante tantum. Dictum est enim, quod praedestinatio est quaedam pars providentiae. Providentia autem non est in rebus provisis, sed est quaedam ratio in intellectu provisoris, ut supra dictum est (q. 22. art. 1.). Sed executio providentiae, quae gubernatio dicitur, passive quidem est in gubernatis, active autem est in gubernante. Unde manifestum est, quod praedestinatio est quaedam ratio ordinis aliquorum in salutem aeternam, in mente divina existens. Exsecutio autem hujus ordinis est passive quidem in praedestinatis, active autem est in Deo. Est autem exsecutio praedestinationis vocation, et magnificatio, secundum illud Apostoli ad Roman. 8.: Quos praedestinavit, hos et vocavit, et quos vocavit, et hos magnificavit.
AD PRIMUM ergo dicendum, quod actiones in exteriorem materiam transeuntes inferunt ex se passionem, ut calefaction, et secatio; non autem actiones in agente manentes, ut sunt intelligere, et velle, ut supra dictum est (q. 14. art. 2. et 18. art. 3. ad 1.), et talis actio est praedestinatio. Unde praedestinatio non ponit aliquid in praedestinatis; sed exsecutio ejus, quae transit in exteriores res, ponit in eis aliquem effectum.
AD SECUNDUM dicendum, quod destinatio aliquando sumitur pro reali missione alicujus ad aliquem terminum; et sic destinatio non est, nisi ejus, quod est. Alio modo sumitur destinatio pro missione, quam aliquis mente concipit, secundum quod dicimur destinare, quod mente firmiter proponimus. Et hoc secundo modo dicitur 2. Machab. 6. quod Eleazarus destinavit non admittere illicita propter vitae amorem. Et sic destinatio potest esse ejus, quod non est. Tamen praedestinatio ratione antecessionis, quam importat, potest esse ejus, quod non est, qualitercumque destinatio sumatur.
AD TERTIUM dicendum, quod duplex est praeparatio. Quaedam patientis, ut patiatur; et haec praeparatio est in praeparato. Quaedam alia est agentis, ut agat, et haec est in agente; et talis praeparatio est praedestinatio, prout aliquod agens per intellectum dicitur se praeparare ad agendum, inquantum praeconcipit rationem operis fiendi. Et sic Deus ab aeterno praeparavit praedestinando, concipiens rationem ordinis aliquorum in salutem.
AD QUARTUM dicendum, quod gratia non ponitur in definitione praedestinationis, quasi aliquid exsistens de essentia ejus, sed inquantum praedestinatio importat respectum ad gratiam, ut causae ad effectum, et actus ad objectum. Unde non sequitur, quod praedestinatio sit aliquid temporale.


ARTICULUS III
141

UTRUM DEUS ALIQUEM HOMINEM REPROBET

(1. Dist. 40. q. 4. art. 1. et 2. et lib. 3. Contr. g. cap. ult. et Rom. 9. lect. 2. fin.).

AD TERTIUM sic proceditur. Videtur, quod Deus nullum hominem reprobet. Nullus enim reprobat quem diligit: sed Deus omnem hominem diligit, secundum illud Sap. 11.: Diligis omnia, quae sunt, et nihil odisti eorum, quae fecisti; ergo Deus nullum hominem reprobat.
2. PRAETEREA. Si Deus aliquem hominem reprobat, oportet, quod sic se habeat reprobatio ad reprobatos, sicut praedestinatio ad praedestinatos: sed praedestinatio est causa salutis praedestinatorum; ergo reprobatio erit causa perditionis reproborum. Hoc autem et falsum. Dicitur enim Oseae 13.: Perditio tua Israel ex te est, tantummodo ex me auxilium tuum. Non ergo Deus aliquem reprobat.
3. PRAETEREA. Nulli debet imputari, quod vitare non potest: sed, si Deus aliquem reprobat, non potest vitare, quin ipse pereat. Dicitur enim Eccl. 7.: Considera opera Dei, quod nemo possit corrigere, quem ipse despexerit; ergo non esset hominibus imputandum, quod pereunt: hoc autem est falsum: non ergo Deus aliquem reprobat.
SED CONTRA est, quod dicitur Malach. 1.: Jacob dilexi, Esau autem odio habui.
RESPONDEO dicendum, quod Deus aliquos reprobat. Dictum enim est supra (art. 1. huj. q.), quod praedestinatio est pars providentiae. Ad providentiam autem pertinet permittere aliquem defectum in rebus, quae providentiae subduntur, ut supra dictum est (q. 22. art. 2.). Unde, cum per divinam providentiam homines in vitam aeternam ordinentur, pertinet etiam ad divinam providentiam, ut permittat aliquos ab isto fine deficere: et hoc dicitur reprobare. Sic igitur sicut praedestinatio est pars providentiae respectu eorum, qui divinitus ordinantur in aeternam salutem, ita reprobatio est pars providentiae respectu illorum, qui ab hoc fine decidunt. Unde reprobatio non nominat praescientiam tantum, sed aliquid addit secundum rationem, sicut et providentia, ut supra dictum est (q. praec. art. 1. et ex Augustino lib. 1. ad Simplicianum q. 3.). Sicut enim praedestinatio includit voluntatem conferendi gratiam, et gloriam: ita reprobatio includit voluntatem permittendi aliquem cadere in culpam, et inferendi damnationis poenam pro culpa.
AD PRIMUM ergo dicendum, quod Deus omnes homines diligit, et etiam omnes creaturas, inquantum omnibus vult aliquod bonum, non tamen quodcumque bonum vult omnibus. Inquantum igitur quibusdam non vult hoc bonum, quod est vita aeterna, dicitur eos habere odio, vel reprobare.
AD SECUNDUM dicendum, quod aliter se habet reprobatio in causando, quam praedestinatio. Nam praedestinatio est causa et ejus, quod expectatur in futura vita a praedestinatis, scilicet gloriae, et ejus, quod percipitur in praesenti, scilicet gratiae. Reprobatio vero non est causa ejus, quod est in praesenti, scilicet culpae: sed est causa derelictionis a Deo. Est tamen causa ejus, quod redditur in futuro, scilicet poenae aeternae: sed culpa provenit ex libero arbitrio ejus, qui reprobatur, et a gratia deseritur. Et secundum hoc verificatur dictum Prophetae, scilicet: Perditio tua Israel ex te.
AD TERTIUM dicendum, quod reprobatio Dei non subtrahit aliquid de potentia reprobati. Unde, cum dicitur, quod reprobatus non potest gratiam adipisci, non est hoc intelligendum secundum impossibilitatem absolutam, sed secundum impossibilitatem conditionatam, sicut supra dictum est (q. 19. art. 3.), quod praedestinatum necesse est salvari necessitate conditionata, quae non tollit libertatem arbitrii. Unde, licet aliquis non possit gratiam adipisci, qui reprobatur a Deo; tamen, quod in hoc peccatum, vel illud labatur, ex ejus libero arbitrio contingit. Unde et merito ei imputatur in culpam.


ARTICULUS IV
142

UTRUM PRAEDESTINATI ELIGANTUR A DEO

(Infr. q. 24. art. 1. corp. et 1. Dist. 41. art. 1. et 2. et Veri. q. 6. art. 1. corp. et 6. Rom. lect. 2.).

AD QUARTUM sic proceditur. Videtur, quod praedestinati non eligantur a Deo. Dicit enim Dionys. 4. cap. de Div. Nom. (circa princ. lect. 1.), quod, sicut sol corporeus non eligendo omnibus corporibus lumen immittit, ita et Deus suam bonitatem: sed bonitas divina communicatur praecipue aliquibus secundum participationem gratiae, et gloriae; ergo Deus absque electione gratiam, et gloriam communicat, quod ad praedestinationem pertinet.
2. PRAETEREA. Electio est eorum, quae sunt: sed praedestinatio ab aeterno est etiam eorum, quae non sunt; ergo praedestinantur aliqui absque electione.
3. PRAETEREA. Electio quamdam discretionem importat: sed Deus vult omnes homines salvos fieri; ut dicitur 1. ad Timoth. 2.; ergo praedestinatio, quae praeordinat homines in salutem, est absque electione.
SED CONTRA est, quod dicitur Ephes. 1.: Elegit nos in ipso ante mundi constitutionem.
RESPONDEO dicendum, quod praedestinatio secundum rationem praesupponit electionem, et electio dilectionem. Cujus ratio est, quia praedestinatio, ut dictum est (art. 1. huj. q.), est pars providentiae. Providentia autem, sicut et prudentia, est ratio in intellectu existens, praeceptiva ordinationis aliquorum in finem, ut supra dictum est (q. 22. art. 2.). Non autem praecipitur aliquid ordinandum in finem, nisi praeexistente voluntate finis. Unde praedestinatio aliquorum in salutem aeternam praesupponit secundum rationem, quod Deus illorum velit salutem. Ad quod pertinet electio, et dilectio. Dilectio quidem, inquantum vult eis hoc bonum salutis aeternae: nam diligere est velle alicui bonum, ut supra dictum est (q. 20. art. 2. et 3.). Electio autem, inquantum hoc bonum aliquibus prae aliis vult, cum quosdam reprobet, ut supra dictum est (art. 3. huj. q.). Electio tamen, et delectio aliter ordinantur in nobis, et in Deo, eo quod in nobis voluntas diligendo non causat bonum, sed ex bono praeexistente incitamur ad diligendum. Et ideo eligimus aliquem, quem diligamus. Et sic electio dilectionem praecedit in nobis. In Deo autem est e converso. Nam voluntas ejus, qua vult bonum alicui diligendo, est causa, quod illud bonum ab eo prae aliis habeatur. Et sic patet, quod dilectio praesupponitur electioni secundum rationem, et electio praedestinationi. Unde omnes praedestinati sunt electi, et dilecti.
AD PRIMUM ergo dicendum, quod, si consideretur communicatio bonitatis divinae, in communi, absque electione bonitatem suam communicat, inquantum scilicet nihil est, quod non participet aliquid de bonitate ejus, ut supra dictum est (q. 6. art. 4.). Sed si consideretur communicatio istius, vel illius boni, non absque electione tribuit; quia quaedam bona dat aliquibus, quae non dat aliis. Et sic in collatione gratiae, et gloriae attenditur electio.
AD SECUNDUM dicendum, quod, quando voluntas eligentis provocatur ad eligendum a bono in re praeexistente, tunc oportet, quod electio sit eorum, quae sunt, sicut accidit in electione nostra. Sed in Deo est aliter, ut dictum est (in corp. art. et q. 20. art. 2.). Et ideo sicut dicit August. (serm. 11. de Verb. Apost. aliquantum a princ.): Eliguntur a Deo, qui non sunt; neque tamen errat, qui eligit.
AD TERTIUM dicendum, quod, sicut supra dictum est (q. 19. art. 6.), Deus vult omnes homines salvos fieri antecedenter, quod non est simpliciter velle, sed secundum quid, non autem consequenter; quod est simpliciter velle.


ARTICULUS V
143

UTRUM PRAESCIENTIA MERITORUM SIT CAUSA PRAEDESTINATIONIS

(1. Dist. 41. art. 3. et lib. 3. Contr. g. cap. ult. et Veri. q. 6. art. 2. et in Joan. 15. lect. 3. et in Rom 1. lect. 3. et cap. 8. lect. 6. et cap. 9. lect. 3. et in Ephes. 1. lect. 1.4.).

AD QUINTUM sic proceditur. Videtur quod praescientia meritorum sit causa praedestinationis. Dicit enim Apostolus ad Rom. 8.: Quos praescivit, hos et praedestinavit. Et Gloss. Ambrosii super illud Rom. 9.: Miserebor, cui miserebor, etc. dicit: Misericordiam illi dabo, quem praescio toto corde reversurum ad me; ergo videtur, quod praescientia meritorum sit causa praedestinationis.
2. PRAETEREA. Praedestinatio divina includit divinam voluntatem, quae irrationabilis esse non potest, cum praedestinatio sit propositum miserendi, ut August. dicit (ex lib. 2. de Praedest. Sanctor. cap. 17.): sed nulla alia ratio potest esse praedestinationis, nisi praescientia meritorum; ergo praescientia meritorum est causa, vel ratio praedestinationis.
3. PRAETEREA. Non est iniquitas apud Deum, ut dicitur ad Roman. 9. Iniquum autem esse videtur, ut aequalibus inaequalia denture: omnes autem homines sunt aequales et secundum naturam, et secundum peccatum originale: attenditur autem in eis inaequalitas, secundum merita, vel demerita propriorum actuum; non igitur inaequalia praeparat Deus hominibus praedestinando, et reprobando, nisi propter differentium meritorum praescientiam.
SED CONTRA est, quod dicit Apost. ad Tit. 3.: Non ex operibus justitiae, quae fecimus nos, sed secundum suam misericordiam salvos nos fecit: sicut autem salvos nos fecit, ita praedestinavit nos salvos fieri; non ergo praescientia meritorum est causa, vel ratio praedestinationis.
RESPONDEO dicendum, quod, cum praedestinatio includat voluntatem, ut supra dictum est (art. praec.), sic inquirenda est ratio praedestinationis, sicut inquiritur ratio divinae voluntatis. Dictum est autem supra (q. 19. art. 5.), quod non est assignare causam divinae voluntatis ex parte actus volendi, sed potest assignari ratio ex parte volitorum, inquantum scilicet Deus vult esse aliquid propter aliud. Nullus ergo fuit ita insanae mentis, qui diceret, merita esse causam divinae praedestinationis ex parte actus praedestinantis; sed hoc sub quaestione vertitur, utrum ex parte effectus praedestinatio habeat aliquam causam. Et hoc est quaerere, utrum Deus praeordinaverit se daturum effectum praedestinationis alicui propter merita aliqua. Fuerunt igitur quidam, qui dixerunt, quod effectus praedestinationis praeordinatur alicui propter merita praeexsistentia in alia vita, et haec fuit positio Origenis, qui posuit animas humanas ab initio creatas, et secundum diversitatem suorum operum, diversos status eas sortiri in hoc mundo corporibus unitas. Sed hanc opinionem excludit Apostolus ad Rom. 9. dicens: Cum nondum nati fuissent, aut aliquid egissent boni, vel mali, non ex operibus, sed ex vocante dictum est, quia major serviet minori.
Fuerunt ergo alii, qui dixerunt, quod merita praeexsistentia in hac vita sunt ratio, et causa effectus praedestinationis. Posuerunt enim Pelagiani, quod initium benefaciendi sit ex nobis, consummatio autem a Deo. Et sic ex hoc contingit, quod alicui datur praedestinationis effectus, et non alteri; quia unus initium dedit se praeparando, et non alius. Sed contra hoc est, quod dicit Apost. 2. Cor. 3. quod non sumus sufficientes cogitare aliquid a nobis, quasi ex nobis. Nullum autem anterius principium inveniri potest, quam cogitatio. Unde non potest dici, quod aliquod in nobis initium exsistat, quod sit ratio effectus praedestinationis. Unde fuerunt alii, qui dixerunt, quod merita sequentia praedestinationis effectum sunt ratio praedestinationis, ut intelligatur, quod ideo Deus dat gratiam alicui, et praeordinavit se ei daturum, quia praescivit eum bene usurum gratia. Sicut si rex det alicui militi equum, quem scit eo bene usurum. Sed isti videntur distinxisse inter id, quod est ex gratia, et id, quod est ex libero arbitrio, quasi non possit esse idem ex utroque. Manifestum est autem, quod id, quod est gratiae, est praedestinationis effectus; et hoc non potest poni ut ratio praedestinationis, cum hoc sub praedestinatione concludatur. Si igitur aliquid aliud ex parte nostra sit ratio praedestinationis, hoc erit praeter effectum praedestinationis. Non est autem distinctum, quod est ex libero arbitrio, et ex praedestinatione, sicut nec est distinctum, quod est ex causa secunda, et causa prima. Divina enim providentia producit effectus per operationes causarum secundarum, ut supra dictum est (q. 22. art. 3.). Unde et id, quod est per liberum arbitrium, est ex praedestinatione.
Dicendum est ergo, quod effectum praedestinationis considerare possumus dupliciter. Uno modo in particulari, et sic nihil prohibet, aliquem effectum praedestinationis esse causam, et rationem alterius; posteriorem quidem prioris, secundum rationem causae finalis; priorem vero posterioris secundum rationem causae meritoriae, quae reducitur ad dispositionem materiae. Sicut si dicamus, quod Deus praeordinavit se daturum alicui gloriam ex meritis, et quod praeordinavit se daturum alicui gratiam, ut mereretur gloriam. Alio modo potest considerari praedestinationis effectus in communi: et sic impossibile est, quod totus praedestinationis effectus in communi habeat aliquam causam ex parte nostra: quia quidquid est in homine ordinans ipsum in salutem, comprehenditur totum sub effectu praedestinationis, etiam ipsa praeparatio ad gratiam. Neque enim hoc fit, nisi per auxilium divinum, secundum illud Thren. ult.: Converte nos, Domine, ad te, et convertemur. Habet tamen hoc modo praedestinatio ex parte effectus pro ratione divinam bonitatem, ad quam totus effectus praedestinationis ordinatur, ut in finem, et ex qua procedit, sicut ex principio primo movente.
AD PRIMUM ergo dicendum, quod usus gratiae praescitus non est ratio collationis gratiae, nisi secundum rationem causae finalis, ut dictum est (in corp. art.).
AD SECUNDUM dicendum, quod praedestinatio habet rationem ex parte effectus in communi ipsam divinam bonitatem. In particulari autem unus effectus est ratio alterius, ut dictum est (in corp. art.).
AD TERTIUM dicendum, quod ex ipsa bonitate divina ratio sumi potest praedestinationis aliquorum, et reprobationis aliorum. Sic enim Deus dicitur omnia propter suam bonitatem fecisse, ut in rebus divina bonitas repraesentetur. Necesse est autem, quod divina bonitas, quae in se est una, et simplex, multiformiter repraesentetur in rebus propter hoc, quod res creatae ad simplicitatem divinam attingere non possunt. Et inde est, quod ad completionem universi requiruntur diversi gradus rerum, quarum quaedam altum, et quaedam infimum locum teneant in universo. Et ut multiformitas graduum conservetur in rebus, Deus permittit aliqua mala fieri, ne multa bona impediantur, ut supra dictum est (q. 22. art. 2. et collig. ex August. lib. 1. ad Simplician. q. 2. et de Dono Persever. lib. 2. cap. 8.). Sic igitur consideremus totum genus humanum, sicut totam rerum universitatem. Voluit igitur Deus in hominibus quantum ad aliquos, quos praedestinat, suam repraesentare bonitatem, per modum misericordiae parcendo, et quantum ad aliquos, quos reprobat, per modum justitiae puniendo. Et haec est ratio, quare Deus quosdam eligit, et quosdam reprobat. Et hanc causam assignat Apost. ad Rom. 9. dicens: Volens Deus ostendere iram, idest vindictam justitiae, et notam facere potentiam suam sustinuit, idest permisit, in multa patientia vasa irae apta in interitum, ut ostenderet divitias gloriae suae in vasa misericordiae, quae praeparavit in gloriam. Et 2. ad Timoth. 2. dicit: In magna domo non solum sunt vasa aurea, et argentea, sed etiam lignea, et fictilia, et quaedam quidem in honorem, quaedam in contumeliam: sed quare hos elegit in gloriam, et illos reprobavit, non habet rationem, nisi divinam voluntatem. Unde August. dicit super Joan. (Tract. 26. non remote a princ.): Quare hunc trahat, et illum non trahat, noli velle dijudicare, si non vis errare. Sicut etiam in rebus naturalibus potest assignari ratio, cum prima materia tota sit in se uniformis, quare una pars ejus est sub forma terrae a Deo in principio condita, ut sic sit diversitas specierum in rebus naturalibus: sed quare haec pars materiae est sub ista forma, et illa sub alia, dependet ex simplici divina voluntate; sicut ex simplici voluntate artificis dependet, quod ille lapis est in ista parte parietis, et ille in alia, quamvis ratio artis habeat, quod aliqui sint in hac, et aliqui sint in illa. Neque tamen propter hoc est iniquitas apud Deum, si inaequalia non inaequalibus praeparat. Hoc enim esset contra justitiae rationem, si praedestinationis effectus ex debito redderetur, et non daretur ex gratia. In his enim, quae ex gratia dantur, potest aliquis pro libito suo dare, cui vult, plus, vel minus, dummodo nulli subtrahat debitum, absque praejudicio justitiae. Et hoc est, quod dicit paterfamilias Matth. 20.: Tolle, quod tuum est, et vade; an non licet mihi, quod volo, facere?


ARTICULUS VI
144

UTRUM PRAEDESTINATIO SIT CERTA

(1. Dist. 40. q. 3. art. unic. et 5. Quodl. q. 1. art. 3. et 11. Quodl. art. 3. et 12. Quodl. q. 3. art. 4. et Veri. q. 6. art. 3. et 5. et ad Hebr. 12. lect. 4. fin.).

AD SEXTUM sic proceditur. Videtur, quod praedestinatio non sit certa; quia super illud Apocal. 3.: Tene, quod habes, ne alius accipiat coronam tuam, dicit August. (lib. de Corrept. et Gr. cap. 13.), quod alius non est accepturus, nisi iste perdiderit. Potest ergo et acquiri, et perdi corona, quae est praedestinationis effectus; non est igitur praedestinatio certa.
2. PRAETEREA. Posito possibili, nullum sequitur impossibile. Possibile est autem aliquem praedestinatum, ut Petrum peccare, et tunc occidi: hoc autem posito, sequitur praedestinationis effectum frustrari: hoc igitur non est impossibile; non ergo est praedestinatio certa.
3. PRAETEREA. Quidquid Deus potuit, potest: sed potuit non praedestinare, quem praedestinavit; ergo nunc potest non praedestinare; ergo praedestinatio non est certa.
SED CONTRA est, quod super illud Rom. 8.: Quos praescivit, hoc et praedestinavit, etc., dicit Gloss. (Sumitur ex August. lib. 2. de Don. Persev. cap. 14. parum a prin.): Praedestinatio est praescientia, et praeparatio beneficiorum Dei, qua [al. quibus] certissime liberantur, quicumque liberantur.
RESPONDEO dicendum, quod praedestinatio certissime, et infallibiliter consequitur suum effectum, nec tamen imponit necessitatem, ut scilicet effectus ejus ex necessitate proveniat. Dictum est enim supra (art. 1. huj. q.), quod praedestinatio est pars providentiae. Sed non omnia, quae providentiae subduntur, necessaria sunt; sed quaedam contingenter eveniunt secundum conditionem causarum proximarum, quas ad tales effectus divina providentia ordinavit. Et tamen providentiae ordo est infallibilis, ut supra ostensum est (q. 22. art. 4.). Sic igitur et ordo praedestinationis est certus, et tamen libertas arbitrii non tollitur, ex qua contingenter provenit praedestinationis effectus. Ad hoc etiam consideranda sunt, quae supra dicta sunt (q. 14. art. 13. et q. 19. art. 4.), de divina scientia, et de divina voluntate, quae contingentiam a rebus non tollunt, licet certissima, et infallibilia sint.
AD PRIMUM ergo dicendum, quod corona dicitur esse alicujus dupliciter. Uno modo ex praedestinatione divina: et sic nullus coronam suam amittit. Alio modo ex merito gratiae. Quod enim meremur, quodammodo nostrum est: et sic suam coronam aliquis amittere potest per peccatum mortale sequens. Alius autem illam coronam amissam accipit, inquantum loco ejus subrogatur, non enim permittit Deus aliquos cadere, quin alios erigat, secundum illud Job 34.: Conteret multos, et innumerabiles, et stare faciet alios pro eis. Sic enim in locum angelorum cadentium substituti sunt homines, et in locum Judaeorum Gentiles. Substitutus autem in statum gratiae etiam quantum ad hoc coronam cadentis accipit, quod de bonis, quae alius fecit, in aeterna vita gaudebit, in qua unusquisque gaudebit de bonis tam a se, quam ab aliis factis.
AD SECUNDUM dicendum, quod, licet sit possibile eum, qui est praedestinatus, mori in peccato mortali secundum se consideratum; tamen hoc est impossibile, posito, prout scilicet ponitur, eum esse praedestinatum. Unde non sequitur, quod praedestinatio falli possit.
AD TERTIUM dicendum, quod, cum praedestinatio includat divinam voluntatem, sicut supra dictum est (art. 4. huj. q.), quod Deum velle aliquid creatum est necessarium ex suppositione propter immutabilitatem divinae voluntatis, non tamen absolute ita dicendum est hic de praedestinatione: unde non oportet dicere, quod Deus possit non praedestinare, quem praedestinavit, in sensu composito accipiendo; licet absolute considerando, Deus possit praedestinare, vel non praedestinare, sed ex hoc non tollitur praedestinationis certitudo.


ARTICULUS VII
145

UTRUM NUMERUS PRAEDESTINATORUM SIT CERTUS

(1. Dist. 40. q. 3. art. unic. et Veri. q. 6. art. 4.).

AD SEPTIMUM sic proceditur. Videtur, quod numerus praedestinatorum non sit certus. Numerus enim, cui potest fieri additio, non est certus: sed numero praedestinatorum potest fieri additio, ut videtur: dicitur enim Deuteron. 1.: Dominus Deus noster addat ad hunc numerum multa millia: Gloss. (ordinaria): idest definitum apud Deum, qui novit, qui sunt ejus; ergo numerus praedestinatorum non est certus.
2. PRAETEREA. Non potest assignari ratio, quare magis in hoc numero, quam in alio, Deus homines praeordinet ad salutem: sed nihil a Deo sine ratione disponitur; ergo non est certus numerus salvandorum praeordinatus a Deo.
3. PRAETEREA. Operatio Dei est perfectior, quam operatio naturae: sed in operibus naturae bonum invenitur ut in pluribus, defectus autem, et malum ut in paucioribus. Si igitur a Deo institueretur numerus salvandorum, plures essent salvandi, quam damnandi, cujus contrarium ostenditur Math. 7., ubi dicitur: Lata, et spatiosa est via, quae ducit ad perditionem, et multi sunt, qui intrant per eam. Augusta est porta, et arcta via, quae ducit ad vitam, et pauci sunt, qui inveniunt eam. Non ergo est praeordinatus a Deo numerus salvandorum.
SED CONTRA est, quod August. dicit in lib. de Correptione, et Gratia (cap. 13.): Certus est praedestinatorum numerus, qui neque augeri potest, neque minui.
RESPONDEO dicendum, quod numerus praedestinatorum est certus. Sed quidam dixerut, eum esse certum formaliter, sed non materialiter: ut puta, si diceremus certum esse, quod centum, vel mille salventur, non autem, quod hi, vel illi. Sed hoc tollit certitudinem praedestinationis, de qua jam diximus (art. praec.). Et ideo oportet dicere, quod numerus praedestinatorum sit certus Deo non solum formaliter, sed etiam materialiter. Sed advertendum est, quod numerus praedestinatorum certus Deo dicitur, non solum ratione cognitionis, quia scilicet scit, quot sunt salvandi; sic enim Deo certus est etiam numerus guttarum pluviae, et arenae maris: sed ratione electionis, et definitionis cujusdam. Ad cujus evidentiam est sciendum, quod omne agens intendit facere aliquid finitum, ut ex supradictis de infinito (q. 7. art. 2. et 3.) apparet. Quicumque autem intendit aliquam determinatam mensuram in suo effectu, excogitat aliquem numerum in partibus essentialibus ejus, quae per se requiruntur ad perfectionem totius. Non enim per se eligit aliquem numerum in his, quae non principaliter requiruntur, sed solum propter aliud. Sed in tanto numero accipit hujusmodi, inquantum sunt necessaria propter aliud. Sicut aedificator excogitat determinatam mensuram domus, et etiam determinatum numerum mansionum, quas vult facere in domo, et determinatum numerum mensurarum parietis, vel tecti. Non autem eligit determinatum numerum lapidum, sed accipit tot, quot sufficiunt ad explendam tantam mensuram parietis. Sic igitur considerandum est in Deo respectu totius universitatis, quae est ejus effectus. Praeordinavit enim, in qua mensura deberet esse totum universum, et quis numerus esset conveniens essentialibus partibus universi: quae scilicet habent aliquo modo ordinem ad perpetuitatem, quot scilicet spherae, quot stellae, quot elementa, quot species rerum. Individua vero corruptibilia non ordinantur ad bonum universi, quasi principaliter, sed quasi secundario, inquantum in eis salvatur bonum speciei. Unde, licet Deus sciat numerum omnium individuorum, non tamen numerus vel boum, vel culicum, vel aliquorum hujusmodi est per se praeordinatus a Deo. Sed tot hujusmodi divina providentia producit, quot sufficiunt ad specierum conservationem. Inter omnes autem creaturas principalius ordinantur ad bonum universi creaturae rationales, quae, inquantum hujusmodi, incorruptibiles sunt, et potissime illae, quae beatitudinem consequuntur, quae immediatius attingunt ultimum finem. Unde certus est Deo numerus praedestinatorum, non solum per modum cognitionis, sed etiam per modum cujusdam principalis praefinitionis.
Non sic autem omnino est de numero reproborum, qui videntur esse praeordinati a Deo in bonum electorum, quibus omnia cooperantur in bonum. De numero autem omnium praedestinatorum hominum, quis sit, dicunt quidam, quod tot ex hominibus salvabuntur, quot angeli ceciderunt. Quidam vero, quod tot salvabuntur, quot angeli remanserunt. Quidam vero, quod tot ex hominibus salvabuntur, quot Angeli ceciderunt, et insuper tot, quot fuerunt Angeli creati. Sed melius dicitur, quod soli Deo est cognitus numerus electorum in superna felicitate locandus.
AD PRIMUM ergo dicendum, quod verbum illud Deuteron. est intelligendum de illis, qui sunt praenotati a Deo respectu praesentis justitiae. Horum enim numerus et augetur, et minuitur, et non numerus praedestinatorum.
AD SECUNDUM dicendum, quod ratio quantitatis alicujus partis accipienda est ex proportione illius partis ad totum. Sic enim est apud Deum ratio, quare tot stellas fecerit, vel tot rerum species, et quare tot praedestinavit, ex proportione partium principalium ad bonum universi.
AD TERTIUM dicendum, quod bonum proportionatum communi statui naturae accidit ut in pluribus, et deficit ab hoc bono ut in paucioribus. Sed bonum, quod excedit communem statum naturae, invenitur ut in paucioribus, et deficit ab hoc bono ut in pluribus. Sicut patet, quod plures homines sunt, qui habent sufficientem scientiam ad regimen vitae suae; pauciores autem, qui hac scientia carent, qui moriones, vel stulti dicuntur; sed paucissimi sunt respectu aliorum, qui attingunt ad habendam profundam scientiam intelligibilium rerum. Cum igitur beatitudo aeterna in visione Dei consistens excedat communem statum naturae, et praecipue secundum quod est gratia destituta per corruptionem originalis peccati, pauciores sunt, qui salvantur. Et in hoc etiam maxime misericordia Dei apparet, quod aliquos in illam salutem erigit, a qua plurimi deficiunt secundum communem cursum, et inclinationem naturae.


ARTICULUS VIII
146

UTRUM PRAEDESTINATIO POSSIT JUVARI PRECIBUS SANCTORUM

(1. Dist. 41. art. 4. et 3. Dist. 17. art. 3. q. 1. ad 3. et 4. Dist. 45. q. 3. art. 3. ad 5. et Veri. q. 6. art. 6.).

AD OCTAVUM sic proceditur. Videtur, quod praedestinatio non possit juvari precibus Sanctorum. Nullum enim aeternum impeditur ab aliquo temporali. Et per consequens non potest temporale juvare ad hoc, quod aliquod aeternum sit: sed praedestinatio est aeterna. Cum igitur preces Sanctorum sint temporales, non possunt juvare ad hoc, quod aliquis praedestinetur; non ergo praedestinatio juvatur precibus Sanctorum.
2. PRAETEREA. Sicut nihil indiget consilio, nisi propter defectum cognitionis, ita nihil indiget auxilio, nisi propter defectum virtutis: sed neutrum horum competit Deo praedestinanti. Unde dicitur Rom. 11.: Quis adjuvit Spiritum Domini? Aut quis consiliarius ejus fuit? ergo praedestinatio non juvatur precibus Sanctorum.
3. PRAETEREA. Ejusdem est adjuvari, et impediri: sed praedestinatio non potest aliquo impediri: ergo non potest aliquo juvari.
SED CONTRA est, quod dicitur Gen. 25. quod Isaac rogavit Deum pro Rebecca uxore sua, et dedit conceptum Rebeccae. Ex illo autem conceptu natus est Jacob, qui praedestinatus fuit. Non autem fuisset impleta praedestinatio, si natus non fuisset; ergo praedestinatio juvatur precibus Sanctorum.
RESPONDEO dicendum, quod circa hanc quaestionem diversi errores fuerunt. Quidam enim attendentes certitudinem divinae praedestinationis dixerunt, superfluas esse orationes, vel quidquid aliud fiat ad salutem eternam consequendam: quia his factis, vel non factis, praedestinati consequuntur, reprobati non consequuntur. Sed contra hoc sunt omnes admonitiones sacrae Scripturae exhortantes ad orationem, et ad alia bona opera. Alii vero dixerunt, quod per orationes mutatur divina praedestinatio. Et haec dicitur fuisse opinio Aegyptiorum, qui ponebant ordinationem divinam, quam fatum appellabant, aliquibus sacrificiis, et orationibus impediri posse. Sed contra hoc etiam est auctoritas sacrae Scripturae. Dicitur enim 1. Reg. 15.: Porro triumphator Israel non parcet, neque poenitudine flectetur. Et Rom. 11. dicitur, quod sine poenitentia sunt dona Dei, et vocatio. Et ideo aliter dicendum, quod in praedestinatione duo sunt consideranda, scilicet ipsa praeordinatio divina, et effectus ejus. Quantum igitur ad primum, nullo modo praedestinatio juvatur precibus Sanctorum. Non enim precibus Sanctorum fit, quod aliquis praedestinetur a Deo. Quantum vero ad secundum, dicitur praedestinatio juvari precibus Sanctorum, et aliis bonis operibus, quia providentia, cujus praedestinatio est pars, non subtrahit causas secundas: sed sic providet effectus, ut etiam ordo causarum secundarum subjaceat providentiae. Sicut igitur sic providentur naturales effectus, ut etiam causae naturales ad illos naturales effectus ordinentur, sine quibus illi effectus non provenirent: ita praedestinatur a Deo salus alicujus, ut etiam sub ordine praedestinationis cadat quidquid hominem promovet in salutem, vel orationes propriae, vel aliorum, vel alia bona, vel quidquid hujusmodi, sine quibus aliquis salutem non consequitur. Unde praedestinatis conandum est ad bene operandum, et orandum: quia per hujusmodi praedestinationis effectus certitudinaliter impletur. Propter quod dicitur 2. Pet. 1.: Magis satagite, ut per bona opera certam vestram vocationem, et electionem faciatis.
AD PRIMUM ergo dicendum, quod ratio illa ostendit, quod praedestinatio non juvatur precibus Sanctorum quantum ad ipsam praeordinationem.
AD SECUNDUM dicendum, quod aliquis dicitur adjuvari per alium dupliciter. Uno modo, inquantum ab eo accipit virtutem, et sic adjuvari infirmi est: unde Deo non competit: et sic intelligitur illud: Quis adjuvit Spiritum Domini? Alio modo dicitur quis adjuvari per aliquem, per quem exsequitur suam operationem, sicut dominus per ministrum. Et hoc modo Deus adjuvatur per nos, inquantum exsequimur [al. exsequitur] suam ordinationem, secundum illud 1. ad Cor. 3.: Dei enim adjutores sumus. Neque hoc est propter defectum divinae virtutis, sed quia utitur causis mediis, ut ordinis pulcritudo servetur in rebus, et ut etiam creaturis dignitatem causalitatis communicet.
AD TERTIUM dicendum, quod secundae causae non possunt egredi ordinem causae primae universalis, ut supra dictum est (q. 19. art. 6.), sed ipsum exsequuntur. Et ideo praedestinatio per creaturas potest adjuvari, sed non impediri.


QUAESTIO XXIV

DE LIBRO VITAE, IN TRES ARTICULOS DIVISA

Deinde considerandum est de libro vitae.

Et circa hoc quaeruntur tria.

Primo. Quid est liber vitae.
Secundo. Cujus vitae sit liber.
Tertio. Utrum aliquis possit deleri de libro vitae.


ARTICULUS I
147

UTRUM LIBER VITAE SIT IDEM, QUOD PRAEDESTINATIO

(1. Dist. 40. q. 1. art. 2. ad 5. et 3. Dist. 31. q. 1. art. 2. q. 2. per tot. et q. 1. ad 1. et Veri. q. 7. art. 1. 4. et Ps. 39. et ad Phil. 4.).

AD PRIMUM sic proceditur. Videtur quod liber vitae non sit idem, quod praedestinatio. Dicitur enim Eccli. 24.: Haec omnia liber vitae, Gloss. (interlinearis): idest Novum et Vetus Testamentum: hoc autem non est praedestinatio; ergo liber vitae non est idem, quod praedestinatio.
2. PRAETEREA. August. in lib. 20. de Civ. Dei (cap. 14. a med.) ait, quod liber vitae est quaedam vis divina, qua fiet ut cuicumque opera sua bona, vel mala in memoriam reducantur: sed vis divina non videtur pertinere ad praedestinationem, sed magis ad attributum potentiae; ergo liber vitae non est idem, quod praedestinatio.
3. PRAETEREA. Praedestinationi opponitur reprobatio. Si igitur liber vitae esset praedestinatio, inveniretur liber mortis, sicut liber vitae.
SED CONTRA est, quod dicitur in Gloss. (ordinaria, et sumitur ex Cassiodoro), super illud Ps. 68.: Deleantur de libro viventium: Liber iste est notitia Dei, qua praedestinavit ad vitam, quos praescivit.
RESPONDEO dicendum, quod liber vitae in Deo dicitur metaphorice secundum similitudinem a rebus humanis acceptam. Est enim consuetum apud homines, quod illi, qui ad aliquid eliguntur, conscribuntur in libro, utpote milites, vel consiliarii, qui olim dicebantur patres conscripti. Patet autem ex praemissis (art. 4. q. praec.), quod omnes praedestinati eliguntur a Deo ad habendum vitam aeternam. Ipsa ergo praedestinatorum conscriptio dicitur liber vitae. Dicitur autem metaphorice aliquid conscriptum in intellectu alicujus, quod firmiter in memoria tenet, secundum illud Prov. 3.: Ne obliviscaris legis meae, et praecepta mea cor tuum custodiat, et post pauca sequitur: Describe illa in tabulis cordis tui: nam et in libris materialibus aliquid conscribitur ad succurrendum memoriae. Unde ipsa Dei notitia, qua firmiter retinet se aliquos praedestinasse ad vitam aeternam, dicitur liber vitae: nam sicut scriptura libri est signum eorum, quae fienda [al. scienda] sunt; ita Dei notitia est quoddam signum apud ipsum eorum, qui sunt perducendi ad vitam aeternam, secundum illud 2. Timoth. 2.: Firmum fundamentum Dei stat habens signaculum hoc: novit Dominus qui sunt ejus.
AD PRIMUM ergo dicendum, quod liber vitae potest dici dupliciter. Uno modo, conscriptio eorum, qui sunt electi ad vitam; et sic loquimur nunc de libro vitae. Alio modo potest dici liber vitae conscriptio eorum, quae ducunt in vitam. Et hoc dupliciter. Vel sicut agendorum; et sic Novum, et Vetus Testamentum dicitur liber vitae: vel sicut jam factorum; et sic illa vis divina, qua fiet, ut cuilibet in memoriam reducantur facta sua, dicitur liber vitae. Sicut etiam liber militiae potest dici, vel in quo scribuntur electi ad militiam, vel in quo traditur ars militaris, vel in quo recitantur facta militum.
Unde patet solutio AD SECUNDUM.
AD TERTIUM dicendum, quod non est consuetum conscribi eos, qui repudiantur, sed eos, qui eliguntur. Unde reprobationi non respondet liber mortis, sicut praedestinationi liber vitae.
AD QUARTUM dicendum, quod secundum rationem differt liber vitae a praedestinatione. Importat enim notitia praedestinationis, sicut etiam ex Glossa inducta apparet (in argum. sed contra).


ARTICULUS II
148

UTRUM LIBER VITAE SIT SOLUM RESPECTU VITAE GLORIAE PRAEDESTINATORUM

(Veri. q. 7. art. 5. 6. 7. et 3. Dist. 31. q. 1. art. 2. q. 1.).

AD SECUNDUM sic proceditur. Videtur, quod liber vitae non sit solum respectu vitae gloriae praedestinatorum. Liber enim vitae est notitia vitae: sed Deus per vitam suam cognoscit omnem aliam vitam; ergo liber vitae praecipue dicitur respectu vitae divinae, et non solum respectu vitae praedestinatorum.
2. PRAETEREA. Sicut vita gloriae est a Deo, ita vita naturae. Si igitur notitia vitae gloriae dicitur liber vitae, etiam notitia vitae naturae dicetur liber vitae.
3. PRAETEREA. Aliqui eliguntur ad gratiam, qui non eliguntur ad vitam gloriae, ut patet per id, quod dicitur Joan. 6.: Nonne duodecim vos elegi, et unus ex vobis diabolus est? Sed liber vitae est conscriptio electionis divinae, ut dictum est (art. praec.); ergo etiam est respectu vitae gratiae.
SED CONTRA est, quod liber vitae est notitia praedestinationis, ut dictum est (ibid.); sed praedestinatio non respicit vitam gratiae, nisi secundum quod ordinatur ad gloriam. Non enim sunt praedestinati, qui habent gratiam, et deficiunt a gloria. Liber igitur vitae non dicitur, nisi respectu gloriae.
RESPONDEO dicendum, quod liber vitae, ut dictum est (ibid.), importat conscriptionem quandam, sive notitiam electorum ad vitam. Eligitur autem aliquis ad id, quod non competit sibi secundum suam naturam. Et iterum id, ad quod eligitur aliquis, habet rationem finis. Non enim miles eligitur, aut conscribitur ad hoc, quod armetur, sed ad hoc, quod pugnet: hoc enim est proprium officium, ad quod militia ordinatur. Finis autem supra naturam exsistens est vita gloriae, ut supra dictum est (q. 23. art. 1.). Unde proprie liber vitae respicit vitam gloriae.
AD PRIMUM ergo dicendum, quod vita divina, etiam prout est vita gloriosa, est Deo naturalis: unde respectu ejus non est electio, et per consequens neque liber vitae: non enim dicimus, quod aliquis homo eligatur ad habendum sensum, vel aliquid eorum, quae consequuntur naturam.
Unde per hoc etiam patet solutio AD SECUNDUM; respectu enim vitae naturalis non est electio, neque liber vitae.
AD TERTIUM dicendum, quod vita gratiae non habet rationem finis, sed rationem ejus, quod est ad finem. Unde ad vitam gratiae non dicitur aliquis eligi, nisi inquantum vita gratiae ordinatur ad gloriam. Et propter hoc illi, qui habent gratiam, et excidunt a gloria, non dicuntur esse electi simpliciter, sed secundum quid. Et similiter non dicuntur esse scripti simpliciter in libro vitae, sed secundum quid, prout scilicet de eis in ordinatione, et notitia divina exsistit, quod sint habituri aliquem ordinem ad vitam aeternam secundum participationem gratiae.


ARTICULUS III
149

UTRUM ALIQUIS DELEATUR DE LIBRO VITAE

(1. Dist. 40. q. 1. art. 2. et Dist. 46. q. 2. art. 2. ad 5. et q. 3. art. unic. ad 3. et 3. Dist. 31. q. 1. art. 2. ad 5. et in Philipp. 4. lect. 1. et in Hebr. lect. 4. fin.).

AD TERTIUM sic proceditur. Videtur, quod nullus deleatur de libro vitae. Dicit enim August. in 20. de Civ. Dei (cap. 15. in fin.), quod praescientia Dei, quae non potest falli, liber vitae est: sed a praescientia Dei non potest aliquid subtrahi; similiter neque a praedestinatione; ergo nec de libro vitae potest aliquis deleri.
2. PRAETEREA. Quidquid est in aliquo, est in eo per modum ejus, in quo est: sed liber vitae est quid aeternum, et immutabile; ergo quidquid est in eo, est ibi non temporaliter, sed immobiliter, et indelebiliter.
3. PRAETEREA. Deletio Scripturae opponitur: sed aliquis non potest de novo scribi in libro vitae; ergo neque inde deleri potest.
SED CONTRA est, quod dicitur in Ps. 68.: Deleantur de libro viventium.
RESPONDEO dicendum, quod quidam dicunt, quod de libro vitae nullus potest deleri secundum rei veritatem, potest tamen aliquis deleri secundum opinionem hominum. Est enim consuetum in Scripturis, ut aliquid dicatur fieri, quando innotescit; et secundum hoc aliqui dicuntur esse scripti in libro vitae, inquantum homines opinantur eos ibi scriptos propter praesentem justitiam, quam in eis vident: sed quando apparet, vel in hoc saeculo, vel in futuro, quod ab hac justitia exciderunt, dicuntur inde deleri. Et sic etiam exponitur in Gloss. (ordin.) deletio talis, super illud Ps. 68.: Deleantur de libro viventium. Sed quia non deleri de libro vitae ponitur inter praemia justorum, secundum illud Apoc. 3.: Qui vicerit, sic vestietur vestimentis albis, et non delebo nomen ejus de libro vitae (quod autem sanctis repromittitur, non est solum in hominum opinione), potest dici, quod deleri, vel non deleri de libro vitae, non solum ad opinionem hominum referendum est, sed etiam quantum ad rem. Est enim liber vitae conscriptio ordinatorum in vitam aeternam, ad quam ordinatur aliquis ex duobus; scilicet ex praedestinatione divina, et haec ordinatio numquam deficit, et ex gratia. Quicumque enim gratiam habet, ex hoc ipso est dignus vita aeterna; et haec ordinatio deficit interdum, quia aliqui ordinati sunt ex gratia habita ad habendum vitam aeternam, a qua tamen deficiunt per peccatum mortale. Illi igitur, qui sunt ordinati ad habendum vitam aeternam ex praedestinatione divina, sunt simpliciter scripti in libro vitae; quia sunt ibi scripti, ut habituri vitam aeternam in seipsa, et isti numquam delentur de libro vitae. Sed illi; qui sunt ordinati ad habendum vitam aeternam non ex praedestinatione divina, sed solum ex gratia, dicuntur esse scripti in libro vitae, non simpliciter, sed secundum quid; quia sunt ibi scripti, ut habituri vitam aeternam non in seipsa, sed in sua causa; et tales possunt deleri de libro vitae, ut deletio non referatur ad notitiam Dei, quasi Deus aliquid praesciat, et postea nesciat, sed ad rem scitam, quia scilicet Deus scit aliquem prius ordinari in vitam aeternam, et postea non ordinari, cum deficit a gratia.
AD PRIMUM ergo dicendum, quod deletio, ut dictum est (in corp. art.), non refertur ad librum vitae ex parte praescientiae, quasi in Deo sit aliqua mutabilitas, sed ex parte praescitorum, quae sunt mutabilia.
AD SECUNDUM dicendum, quod licet res in Deo sint immutabiliter, tamen in seipsis mutabiles sunt. Et ad hoc pertinet deletio libri vitae.
AD TERTIUM dicendum, quod eo modo, quo aliquis dicitur deleri de libro vitae, potest dici, quod ibi scribatur de novo vel secundum opinionem hominum, vel secundum quod de novo incipit habere ordinem ad vitam aeternam per gratiam. Quod etiam sub divina notitia comprehenditur, licet non de novo.


QUAESTIO XXV

DE DIVINA POTENTIA, IN SEX ARTICULOS DIVISA

Post considerationem divinae praescientiae, et voluntatis, et eorum, quae ad hoc pertinent, restat considerandum de divina Potentia.

Et circa hoc quaeruntur sex.

Primo. Utrum in Deo sit potentia.
Secundo. Utrum ejus potentia sit infinita.
Tertio. Utrum sit omnipotens.
Quarto. Utrum possit facere, quod ea, quae sunt praeterita, non fuerint.
Quinto. Utrum Deus possit facere, quae non facit, vel praetermittere, quae facit.
Sexto. Utrum quae facit, possit facere meliora.


ARTICULUS I
150

UTRUM IN DEO SIT POTENTIA

(1. Dist. 42. q. 1. art. 1. et lib. 1. Contr. g. cap. 16. et lib. 2. cap. 7. 8. 9. et 10. et Pot. q. 1. art. 1.).

AD PRIMUM sic proceditur. Videtur, quod in Deo non sit potentia. Sicut enim prima materia se habet ad potentiam, ita Deus qui est agens primum, se habet ad actum: sed prima materia secundum se considerata est absque omni actu; ergo agens primum, quod est Deus, est absque potentia.
2. PRAETEREA. Secundum Philos. in 6. Metaph. (tex. 19.) qualibet potentia melior est ejus actus. Nam forma est melior, quam materia, et actio, quam potentia activa; est enim finis ejus: sed nihil est melius eo, quod est in Deo; quia quidquid est in Deo, est Deus, ut supra ostensum est (q. 3. art. 3.); ergo nulla potentia est in Deo.
3. PRAETEREA. Potentia est principium operationis: sed operatio divina est ejus essentia, cum in Deo nullum sit accidens: essentiae autem divinae non est aliquod principium; ergo nulla potentia est in Deo [al. ergo ratio potentiae in Deo non convenit].
4. PRAETEREA. Supra ostensum est (q. 14. art. 8. et q. 19. art. 4.) quod scientia Dei, et voluntas ejus sunt causa rerum; causa autem, et principium idem sunt; ergo non oportet in Deo assignare potentiam, sed solum scientiam, et voluntatem.
SED CONTRA est, quod dicitur in Ps. 88.: Potens es, Domine, et veritas tua in circuitu tuo.
RESPONDEO dicendum, quod duplex est potentia, scilicet passiva, quae nullo modo est in Deo, et activa, quam oportet in Deo summe ponere. Manifestum est enim, quod unumquodque secundum quod est actu, et perfectum, secundum hoc est principium activum alicujus. Patitur autem unumquodque, secundum quod est deficiens, et imperfectum. Ostensum est autem supra (q. 2. art. 3. et q. 4. art. 1. et 2.), quod Deus est purus actus, et simpliciter, et universaliter perfectus, neque in eo aliqua imperfectio locum habet. Unde sibi maxime competit esse principium activum, et nullo modo pati. Ratio autem activi principii convenit potentiae activae: nam potentia activa est principium agendi in aliud; potentia vero passiva est principium patiendi ab alio, ut Philosophus dicit quinto Metaph. (tex. 17.); relinquitur ergo, quod in Deo maxime sit potentia activa.
AD PRIMUM ergo dicendum, quod potentia activa non dividitur contra actum, sed fundatur in eo. Nam unumquodque agit, secundum quod est in actu: potentia vero passiva dividitur contra actum: nam unumquodque patitur, secundum quod est in potentia. Unde haec potentia excluditur a Deo, non autem activa.
AD SECUNDUM dicendum, quod quandocumque actus est aliud a potentia, oportet, quod actus sit nobilior potentia: sed actio Dei non est aliud ab ejus potentia, sed utrumque est essentia divina; quia nec esse ejus est aliud ab ejus essentia; unde non oportet, quod aliquid sit nobilius, quam potentia Dei.
AD TERTIUM dicendum, quod potentia in rebus creatis non solum est principium actionis, sed etiam effectus. Sic igitur in Deo salvatur ratio potentiae, quantum ad hoc, quod est principium effectus, non autem quantum ad hoc, quod est principium actionis, quae est divina essentia; nisi forte secundum modum intelligendi, prout divina essentia, quae in se simpliciter praehabet quidquid perfectionis est in rebus creatis, potest intelligi et sub ratione actionis, et sub ratione potentiae, sicut etiam intelligitur et sub ratione suppositi habentis naturam, et sub ratione naturae. Sic igitur in Deo salvatur ratio potentiae, quantum ab hoc, qoud est principium effectus.
AD QUARTUM dicendum, quod potentia non ponitur in Deo, ut aliquid differens a scientia, et voluntate secundum rem, sed solum secundum rationem, inquantum scilicet potentia importat rationem principii exsequentis id, quod voluntas imperat, et ad quod scientia dirigit, quae tria Deo secundum idem conveniunt. Vel dicendum, quod ipsa scientia, vel voluntas divina, secundum quod est principium effectivum, habet rationem potentiae. Unde consideratio scientiae, et voluntatis praecedit in Deo considerationem potentiae, sicut causa praecedit operationem, et effectum.


ARTICULUS II
151

UTRUM POTENTIA DEI SIT INFINITA

(1. Dist. 43. q. 1. art. 1. et lib. 1. Contr. g. cap. 43. et 65. et Pot. q. 1. art. 2. et Opusc. 2. cap. 19. et Opusc. 9. cap. 4. et 12. Metaph. lect. 8. fin.).

AD SECUNDUM sic proceditur. Videtur, quod potentia Dei non sit infinita. Omne enim infinitum est imperfectum, secundum Phil. in 3. Physic. (tex. 63. 64. et 65.): sed potentia Dei non est imperfecta; ergo non est infinita.
2. PRAETEREA. Omnis potentia manifestatur per effectum, alias frustra esset. Si igitur potentia Dei esset infinita, posset facere effectum infinitum; quod est impossibile.
3. PRAETEREA. Philosophus probat in octavo Physicorum (tex. 79.), quod, si potentia alicujus corporis esset infinita, moveret in instanti: Deus autem non movet in instanti, sed movet creaturam spiritualem per tempus, creaturam vero corporalem per locum, et tempus, secundum August. octavo super Genes. ad liter. (cap. 20. 22. et 23.); non ergo est ejus potentia infinita.
SED CONTRA est, quod dicit Hilarius 8. de Trinit. (non procul a med. et Dam. lib. 1. cap. 18.), quod Deus est immensae virtutis, vivens et potens: omne autem immensum est infinitum: ergo virtus divina est infinita.
RESPONDEO dicendum, quod, sicut jam dictum est (art. praec.), secundum hoc potentia activa invenitur in Deo, secundum quod ipse actu est; esse autem ejus est infinitum, inquantum non est limitatum per aliquod recipiens; ut patet per ea, quae supra dicta sunt (q. 7. art. 1.), cum de infinitate divinae essentiae ageretur. Unde necesse est, quod activa potentia Dei sit infinita. In omnibus enim agentibus hoc invenitur, quod quanto aliquod agens perfectius habet formam, qua agit, tanto est major ejus potentia in agendo. Sicut quanto est aliquid magis calidum, tanto habet majorem potentiam ad calefaciendum. Et haberet utique potentiam infinitam ad calefaciendum, si ejus calor esset infinitus. Unde, cum ipsa essentia divina, per quam Deus agit, sit infinita, sicut supra ostensum est (loc. prox. cit.), sequitur, quod ejus potentia sit infinita.
AD PRIMUM ergo dicendum, quod Philosophus loquitur de infinito, quod est ex parte materiae non terminatae per formam, cujusmodi est infinitum, quod congruit quantitati. Sic autem non est infinita divina essentia, ut supra ostensum est (loc cit.), et per consequens nec ejus potentia. Unde non sequitur, quod sit imperfecta.
AD SECUNDUM dicendum, quod potentia agentis univoci tota manifestatur in suo effectu. Potentia enim generativa hominis nihil potest plus, quam generare hominem: sed potentia agentis non univoci non tota manifestatur in sui effectus productione: sicut potentia solis non tota manifestatur in productione alicujus animalis ex putrefactione generati. Manifestum est autem, quod Deus non est agens univocum. Nihil enim aliud potest cum eo convenire neque in specie neque in genere; ut supra ostensum est (q. 3. art. 5. et q. 4. art. 3.). Unde relinquitur, quod effectus ejus semper est minor, quam potentia ejus. Non ergo oportet, quod manifestetur infinita: potentia Dei in hoc, quod producat effectum infinitum. Et tamen, etiamsi nullum effectum produceret, non esset Dei potentia frustra; quia frustra est, quod ordinatur ad finem, quem non attingit: potentia autem Dei non ordinatur ad effectum, sicut ad finem, sed magis ipsa est finis sui effectus.
AD TERTIUM dicendum, quod Philos. in 8. Physic. (tex. 79.) probat, quod si aliquod corpus haberet potentiam infinitam, moveret in non tempore. Et tamen ostendit, quod potentia motoris coeli est infinita, quia movere potest tempore infinito. Relinquitur ergo secundum ejus intentionem, quod potentia infinita corporis, si esset, moveret in non tempore, non autem potentia incorporei motoris. Cujus ratio est, quia corpus movens aliud corpus est agens univocum. Unde oportet, quod tota potentia agentis manifestetur in motu. Quia igitur quanto moventis corporis potentia est major, tanto velocius movet, necesse est, quod, si fuerit infinita, moveat improportionabiliter citius, quod est movere in non tempore: sed movens incorporeum est agens non univocum. Unde non oportet, quod tota virtus ejus manifestetur in motu ita, quod moveat in non tempore. Et praesertim, quia movet secundum dispositionem suae voluntatis.


ARTICULUS III
152

UTRUM DEUS SIT OMNIPOTENS

(Part. 3. q. 13. art. 1. corp. et lib. 1. Contr. g. cap. 22. et 25. et Pot. q. 7. art. 1.).

AD TERTIUM sic proceditur. Videtur, quod Deus non sit omnipotens. Moveri enim, et pati aliquid omnium est: sed hoc Deus non potest. Est enim immobilis, ut supra dictum est (q. 2. art. 3. et q. 9. art. 1.); non igitur est omnipotens.
2. PRAETEREA. Peccare aliquid agere est: sed Deus non potest peccare, neque seipsum negare, ut dicitur 2. Timoth. 2.; ergo Deus non est omnipotens.
3. PRAETEREA. De Deo dicitur, quod omnipotentiam suam parcendo maxime, et miserando manifestat. Ultimum igitur, quod potest divina potentia, est parcere, et misereri. Aliquid autem est multo magis, quam parcere et misereri, sicut creare alium mundum, vel aliquid hujusmodi; ergo Deus non est omnipotens.
4. PRAETEREA. Super illud 1. Corinth. 1: Stultam fecit Deus sapientiam hujus mundi, dicit Gloss. (et est Ambros. in hunc loc.): Sapientiam hujus mundi fecit Deus stultam ostendendo possibile, quod illa impossibile judicabat. Unde videtur, quod non sit aliquid judicandum possible, vel impossibile secundum inferiores causas, prout sapientia hujus mundi judicat, sed secundum potentiam divinam. Si igitur Deus sit omnipotens, omnia erunt possibilia, nihil ergo impossibile. Sublato autem impossibili, tollitur necessarium: nam quod necesse est esse, impossibile est non esse. Nihil ergo erit necessarium in rebus, si Deus est omnipotens; hoc autem est impossibile; ergo Deus non est omnipotens.
SED CONTRA est, quod dicitur Lucae 1.: Non erit impossibile apud Deum omne verbum.
RESPONDEO dicendum, quod communiter confitentur omnes, Deum esse omnipotentem: sed rationem omnipotentiae assignare videtur difficile. Dubium enim potest esse, quid comprehendatur sub ista distributione, cum dicitur, omnia posse Deum. Sed, si quis recte consideret (cum potentia dicatur ad possibilia) cum Deus omnia posse dicitur, nihil rectius intelligitur, quam quod possit omnia possibilia, et ob hoc omnipotens dicatur. Possibile autem dicitur dupliciter, secundum Philos. 5. Metaph. (tex. 17.). Uno modo per respectum ad aliquam potentiam; sicut quod subditur humanae potentiae, dicitur esse possibile homini; alio modo absolute, propter ipsam habitudinem terminorum. Non autem potest dici, quod Deus dicatur omnipotens, quia potest omnia, quae sunt possibilia naturae creatae: quia divina potentia in plura extenditur. Si autem dicatur, quod Deus sit omnipotens, quia potest omnia, quae sunt possibilia suae potentiae, erit circulatio in manifestatione omnipotentiae: hoc enim non erit aliud, quam dicere, quod Deus est omnipotens, quia potest omnia, quae potest. Relinquitur igitur, quod Deus dicatur omnipotens, quia potest omnia possibilia absolute, quod est alter modus dicendi possibile. Dicitur autem aliquid possible, vel impossibile absolute ex habitudine terminorum. Possibile quidem, quia praedicatum non repugnat subjecto, ut Socratem sedere. Impossibile vero absolute, quia praedicatum repugnat subjecto, ut hominem esse asinum.
Est autem considerandum, quod, cum unumquodque agens agat sibi simile, unicuique potentiae activae correspondet possible, ut objectum proprium secundum rationem illius actus, in quo fundatur potentia activa. Sicut potentia calefactiva refertur, ut ad proprium objectum, ad esse [al. omne] calefactibile. Esse autem divinum, super quod ratio divinae potentiae fundatur, est esse infinitum, non limitatum ad aliquod genus entis, sed praehabens in se totius esse perfectionem. Unde quidquid habet vel potest habere rationem entis, continetur sub possibilibus absolutis, respectu quorum Deus dicitur omnipotens. Nihil autem opponitur rationi entis, nisi non ens. Hoc igitur repugnat rationi possibilis absoluti, quod subditur divinae omnipotentiae, quod implicat in se esse, et non esse simul. Hoc enim omnipotentiae non subditur, non propter defectum divinae potentiae; sed quia non potest habere rationem factibilis, neque possibilis. Quaecumque igitur contradictionem non implicant, sub illis possibilibus continentur, respectu quorum dicitur Deus omnipotens. Ea vero, quae contradictionem implicant, sub divina omnipotentia, non continentur; quia non possunt habere possibilium rationem. Unde convenientius dicitur, quod ea non possunt fieri, quam quod Deus non possit facere. Neque hoc est contra verbum Angeli dicentis: non erit impossibile apud Deum omne verbum. Id enim, quod contradictionem implicat, verbum esse non potest; quia nullus intellectus potest illud concipere.
AD PRIMUM ergo dicendum, quod Deus dicitur omnipotens secundum potentiam activam, non secundum potentiam passivam, ut dictum est. (art. 1. huj. q. et in isto); unde quod non potest moveri, et pati, non repugnat omnipotentiae.
AD SECUNDUM dicendum, quod peccare est deficere a perfecta actione; [al. ratione] unde posse peccare est posse deficere in agendo, quod repugnat omnipotentiae. Et propter hoc Deus peccare non potest, qui est omnipotens. Quamvis Philosophus dicat in 4. Topic. (cap. 3.), quod potest Deus, et studiosus prava agere: sed hoc intelligitur vel sub conditione, cujus antecedens sit impossibile, ut puta si dicamus, quod potest Deus prava agere, si velit. Nihil enim prohibet conditionalem esse veram, cujus antecedens, et consequens est impossibile. Sicut si dicatur, si homo est asinus, habet quatuor pedes. Vel ut intelligatur, quod Deus potest aliqua agere, quae nunc prava videntur, quae tamen, si ageret, bona essent. Vel loquitur secundum communem opinionem Gentilium, qui homines dicebant transferri in Deos, ut Jovem, vel Mercurium.
AD TERTIUM dicendum, quod Dei omnipotentia ostenditur maxime in parcendo, et miserando; quia per hoc ostenditur, Deum habere summam potestatem, quod libere peccata dimittit. Ejus enim, qui superioris legi astringitur, non est libere peccata condonare. Vel quia parcendo hominibus, et miserando perducit eos ad participationem infiniti boni, qui est ultimus effectus divinae virtutis. Vel quia, ut supra dictum est (q. 21. art. 4.), effectus divinae misericordiae est fundamentum omnium divinorum operum: nihil enim debetur alicui, nisi propter id, quod est datum ei a Deo non debitum. In hoc autem maxime divina omnipotentia manifestatur, quod ad ipsam pertinet prima institutio omnium bonorum.
AD QUARTUM dicendum, quod possibile absolutum non dicitur neque secundum causas superiores, neque secundum causas inferiores, sed secundum seipsum. Possibile vero, quod dicitur secundum aliquam potentiam, nominatur possibile secundum proximam causam: unde ea, quae immediate nata sunt fieri a Deo solo, ut creare, justificare, et hujusmodi, dicuntur possibilia secundum causam superiorem. Quae autem nata sunt fieri a causis inferioribus, dicuntur possibilia secundum causas inferiores. Nam secundum conditionem causae proximae effectus habet contingentiam, vel necessitatem, ut supra dictum est (q. 14. art. 13. ad 2.). In hoc autem reputatur stulta mundi sapientia, quia ea, quae sunt impossibilia naturae, etiam Deo impossibilia judicabat; et sic patet, quod omnipotentia Dei impossibilitatem, et necessitatem a rebus non excludit.


ARTICULUS IV
153

UTRUM DEUS POSSIT FACERE, QUOD PRAETERITA NON FUERINT

(2-2. q. 152. art. 3. ad 3. et 1. Dist. 42. q. 2. art. 2. et lib. 2. Contr. g. cap. 25. et Pot. q. 1. art. 3. et Quodl. 5. q. 2. art. 1.).

AD QUARTUM sic proceditur. Videtur, quod Deus possit facere, quod praeterita non fuerint. Quod enim est impossibile per se, magis est impossibile, quam quod est impossibile per accidens; sed Deus potest facere id, quod est impossibile per se, ut caecum illuminare, vel mortuum resuscitare; ergo multo magis potest Deus facere illud, quod est impossibile per accidens. Sed praeterita non fuisse est impossibile per accidens: accidit enim Socratem non currere esse impossibile ex hoc, quod praeteriit; ergo Deus potest facere, quod praeterita non fuerint.
2. PRAETEREA. Quidquid Deus facere potuit, potest, cum ejus potentia non minuatur: sed Deus potuit facere, antequam Socrates curreret, quod non curreret; ergo postquam cucurrit, potest Deus facere, quod non cucurrerit.
3. PRAETEREA. Caritas est major virtus, quam virginitas: sed Deus potest reparare caritatem amissam; ergo et virginitatem; ergo potest facere, quod illa, quae corrupta fuit, non fuerit corrupta.
SED CONTRA est, quod Hieron. (epist. 22. ad Eustochium de Custodia virginitatis) dicit: Cum Deus omnia possit, non potest de corrupta facere incorruptam; ergo eadem ratione non potest facere de quocumque alio praeterito, quod non fuerit.
RESPONDEO dicendum, quod, sicut supra dictum est (art. praec. et q. 7. art. 2. ad 1.), sub omnipotentia Dei non cadit aliquid, quod contradictionem implicat. Praeterita autem non fuisse contradictionem implicat. Sicut enim contradictionem implicat dicere, quod Socrates sedet, et non sedet, ita quod sederit, et non sederit. Dicere autem, quod sederit, est dicere, quod sit praeteritum. Dicere autem, quod non sederit, est dicere, quod non fuerit. Unde praeterita non fuisse non subjacet divinae potentiae. Et hoc est, quod Augustinus dicit contra Faustum (lib. 26. cap. 5. in princ.): Quisquis ita dicit: si Deus omnipotens est, faciat, ut quae facta sunt, facta non fuerint, non videt hoc se dicere: si Deus omnipotens est, faciat, ut ea, que vera sunt, eo ipso, quod vera sunt, falsa sint. Et Philos. dicit in 6. Ethic. (cap. 2. in fin.) quod hoc solo privatur Deus, ingenita facere, quae sunt facta.
AD PRIMUM ergo dicendum, quod licet praeterita non fuisse sit impossibile per accidens, si consideretur id quod est praeteritum, idest cursus Socratis; tamen, si consideretur praeteritum sub ratione praeteriti, ipsum non fuisse est impossibile, non solum per se, sed absolute, contradictionem implicans; et sic est magis impossibile, quam mortuum resurgere, quod non implicat contradictionem, quia dicitur impossibile secundum aliquam potentiam, scilicet naturalem. Talia enim impossibilia divinae potentiae subduntur.
AD SECUNDUM dicendum, quod, sicut Deus, quantum est ad perfectionem divinae potentiae, omnia potest, sed quaedam non subjacent ejus potentiae, quia deficiunt a ratione possibilium: ita si attendatur immutabilitas divinae potentiae, quidquid Deus potuit, potest. Aliqua tamen olim habuerunt rationem possibilium, dum erant fienda, quae jam deficiunt a ratione possibilium, dum sunt facta. Et sic dicitur Deus ea non posse; quia ea non possunt fieri.
AD TERTIUM dicendum, quod omnem corruptionem mentis, et corporis Deus auferre potest a muliere corrupta: hoc tamen ab ea removeri non poterit, quod corrupta non fuerit; sicut etiam ab aliquo peccatore auferre non potest quod non peccaverit, et quod caritatem non amiserit.


ARTICULUS V
154

UTRUM DEUS POSSIT FACERE, QUAE NON FACIT

(1. Dist. art. 43. q. 2. et lib. 2. Contr. g. cap. 23. usque 30. et lib. 3. cap. 98. fin. et Pot. q. 1. art. 5.).

AD QUINTUM sic proceditur. Videtur, quod Deus non possit facere, nisi ea, quae facit. Deus enim non potest facere, quae non praescivit, et praeordinavit se facturum: sed non praescivit, neque praeordinavit se facturum, nisi ea, quae facit; ergo non potest facere, nisi ea quae facit.
2. PRAETEREA. Deus non potest facere, nisi quod debet, et quod justum est fieri; sed Deus non debet facere, quae non facit; nec justum est ut faciat, quae non facit; ergo Deus non potest facere, nisi quae facit.
3. PRAETEREA. Deus non potest facere, nisi quod bonum est, et conveniens rebus factis: sed rebus factis a Deo non est bonum, nec conveniens aliter esse, quam sint; ergo Deus non potest facere, nisi quae facit.
SED CONTRA est, quod dicitur Matth. 26.: An non possum rogare Patrem meum, et exhibebit mihi modo plusquam duodecim legiones Angelorum? Neque autem ipse rogabat, neque Pater exhibebat ad repugnandum Judaeis; ergo Deus potest facere, quod non facit.
RESPONDEO dicendum, quod, circa hoc quidam dupliciter erraverunt. Quidam enim posuerunt Deum agere, quasi ex necessitate naturae; ut, sicut ex actione rerum naturalium non possunt alia provenire, nisi quae eveniunt, utpote ex semine hominis homo, ex semine olivae oliva; ita ex operatione divina non possint aliae res, vel alius ordo rerum effluere, nisi sicut nunc est. Sed supra ostendimus (q. 10. art. 3.), Deum non agere quasi ex necessitate naturae, sed voluntatem ejus esse omnium rerum causam, neque etiam ipsam voluntatem naturaliter, et ex necessitate determinari ad has res. Unde nullo modo iste cursus rerum sic ex necessitate a Deo provenit, quod alia provenire non possent. Alii vero dixerunt, quod potentia divina determinatur ad hunc cursum rerum propter ordinem sapientiae, et justitiae divinae, sine quo Deus nihil operatur. Cum autem potentia Dei, quae est ejus essentia, non sit aliud, quam Dei sapientia, convenienter quidem dici potest, quod nihil sit in Dei potentia, quod non sit in ordine divinae sapientiae; nam divina sapientia totum posse potentiae comprehendit. Sed tamen ordo a divina sapientia rebus inditus, in quo ratio justitiae consistit, ut supra dictum est, (q. 21. art. 2.) non adaequat divinam sapientiam, sic, ut divina sapientia limitetur ad hunc ordinem. Manifestum est autem, quod tota ratio ordinis, quam sapiens rebus a se factis imponit, a fine sumitur. Quando igitur finis est proportionatus rebus propter finem factis, sapientia facientis limitatur ad aliquem determinatum ordinem: sed divina bonitas est finis improportionabiliter excedens res creatas. Unde divina sapientia non determinatur ad aliquem ordinem rerum, ut non possit alius cursus rerum effluere: unde dicendum est simpliciter, quod Deus potest alia facere, quam quae facit.
AD PRIMUM ergo dicendum, quod in nobis, in quibus potentia, et essentia aliud est a voluntate, et intellectu, et iterum intellectus aliud a sapientia, et voluntas aliud a justitia, potest esse aliquid in potentia, quod non potest esse in voluntate justa, vel in intellectu sapiente; sed in Deo est idem potentia, et essentia, et voluntas, et intellectus, et sapientia, et justitia. Unde nihil potest esse in potentia divina, quod non possit esse in voluntate justa ipsius, et in intellectu sapiente ejus. Tamen, quia voluntas non determinatur ex necessitate ad haec, vel illa, nisi forte ex suppositione, ut supra dictum est (q. 19. art. 3.), neque sapientia Dei, et justitia determinantur ad hunc ordinem, ut supra dictum est (in corp. art.), nihil prohibet, esse aliquid in potentia divina, quod non vult, et quod non continetur sub ordine, quem statuit rebus. Et quia potentia intelligitur, ut exequens, voluntas autem, ut imperans, et intellectus, et sapientia, ut dirigens, quod attribuitur potentiae secundum se consideratae, dicitur Deus posse secundum potentiam absolutam, et hujusmodi est omne illud, in quo potest salvari ratio entis, ut supra dictum est. (art. 3. huj. q.). Quod autem attribuitur potentiae divinae, secundum quod exsequitur imperium voluntatis justae, hoc dicitur Deus posse facere de potentia ordinaria. Secundum hoc ergo dicendum est, quod Deus potest alia facere de potentia absoluta, quam quae praescivit, et praeordinavit se facturum: non tamen potest esse, quod aliqua faciat, quae non praesciverit, et praeordinaverit se facturum; quia ipsum facere subjacet praescientiae, et praeordinationi, non autem ipsum posse, quod non est naturale. Ideo enim Deus aliquid facit, quia vult; non tamen ideo potest, quia vult, sed quia talis est in sua natura.
AD SECUNDUM dicendum, quod Deus non debet aliquid alicui, nisi sibi. Unde cum dicitur, quod Deus non potest facere, nisi quod debet, nihil aliud significatur, nisi quod Deus non potest facere, nisi quod ei est conveniens, et justum. Sed hoc, quod dico conveniens, et justum, potest intelligi dupliciter. Uno modo sic, quod hoc, quod dico conveniens, et justum, prius intelligatur conjungi cum hoc verbo, est, ita quod restringatur ad standum pro praesentibus, et sic referatur ad potentiam: et sic falsum est, quod dicitur; est enim sensus: Deus non potest facere, nisi quod modo conveniens est, et justum. Si vero prius conjungatur cum hoc verbo potest (quod habet vim ampliandi), et postmodum cum hoc verbo, est, significabitur quoddam praesens confusum; et erit locutio vera sub hoc sensu: Deus non potest facere, nisi id, quod si faceret, esset conveniens, et justum.
AD TERTIUM dicendum, quod, licet iste cursus rerum sit determinatus istis rebus, quae nunc sunt: non tamen ad hunc cursum limitatur divina sapientia, et potestas. Unde, licet istis rebus, quae nunc sunt [al. fiunt], nullus alius cursus esset bonus, et conveniens; tamen Deus posset alias res facere, et alium eis imponere ordinem.


ARTICULUS VI
155

UTRUM DEUS POSSIT MELIORA FACERE EA, QUAE FACIT

(1. Dist. 44. art. 1. 2. et 3. Dist. 13. q. 1. art. 2. q. 2. ad 2. et 3. et Pot. q. 3. art. 16. ad 17.).

AD SEXTUM sic proceditur. Videtur quod Deus non possit meliora facere ea, quae facit. Quidquid enim Deus facit, potentissime, et sapientissime facit: sed tanto fit aliquid melius, quanto fit potentius, et sapientius: ergo Deus non potest aliquid facere melius, quam facit.
2. PRAETEREA. August. contra Maximinum (lib. 3. cap. 8. ad fin.) sic argumentatur: si Deus potuit, et noluit gignere Filium sibi aequalem, invidus fuit; eadem ratione, si Deus potuit res meliores facere, quam fecerit, et noluit, invidus fuit: sed invidia est omnino relegata a Deo; ergo Deus unumquodque fecit optimum; non ergo Deus potest aliquid facere melius, quam fecit.
3. PRAETEREA. Id, quod est maxime, et valde bonum, non potest melius fieri; quia maximo nihil est majus: sed, sicut August. dicit in Ench. (cap. 10.): bona sunt singula, quae Deus fecit, sed simul universa valde bona: quia ex omnibus consistit universitatis admirabilis pulchritudo: ergo bonum universi non potest melius fieri a Deo.
4. PRAETEREA. Homo Christus est plenus gratia, et veritate, et Spiritum habet non ad mensuram: et sic non potest esse melior. Beatitudo etiam creata dicitur esse summum bonum; et sic non potest esse melius. Beata etiam Virgo Maria est super omnes choros Angelorum exaltata; et sic non potest esse melior; non igitur omnia, quae fecit Deus, potest facere meliora.
SED CONTRA est, quod dicitur ad Ephes. 2. quod Deus potest omnia facere abundantius, quam petimus, aut intelligimus.
RESPONDEO dicendum, quod bonitas alicujus rei est duplex. Una quidem, quae est de essentia rei, sicut esse rationale est de essentia hominis; et quantum ad hoc bonum Deus non potest facere aliquam rem meliorem, quam ipsa sit, licet possit facere aliquam aliam ea meliorem: sicut etiam non potest facere quaternarium majorem; quia, si esset major, jam non esset quaternarius, sed alius numerus: sic enim se habet additio differentiae substantialis in definitionibus, sicut additio unitatis in numeris, ut dicitur in 8. Metaph. (tex. 10.). Alia bonitas est, quae est extra essentiam rei; sicut bonum hominis est esse virtuosum, vel sapientem; et secundum tale bonum potest Deus res a se factas facere meliores. Simpliciter autem loquendo qualibet re a se facta potest Deus facere aliam meliorem.
AD PRIMUM ergo dicendum, quod, cum dicitur Deum posse aliquid facere melius, quam facit, sily ( graec. il arab.) melius sit nomen, verum est: qualibet enim re potest facere aliam meliorem. Eamdem vero potest facere meliorem quodammodo, et quodammodo non, sicut dictum est (in corp. art.). Si vero ly melius sit adverbium, et importet modum ex parte facientis, sic Deus non potest facere melius, quam sicut facit; quia non potest facere ex majori sapientia, et bonitate. Si autem importet modum ex parte facti, sic potest facere melius; quia potest dare rebus a se factis meliorem modum essendi quantum ad accidentalia, licet non quantum ad essentialia.
AD SECUNDUM dicendum, quod de ratione filii est, quod aequetur patri, cum ad perfectum venerit; non est autem de ratione creaturae alicujus, quod sit melior, quam a Deo facta est: unde non est similis ratio.
AD TERTIUM dicendum, quod universum (suppositis istis rebus) non potest esse melius propter decentissimum ordinem his rebus attributum a Deo, in quo bonum universi consistit. Quoniam si unum aliquod esset melius, corrumperetur proportio ordinis. Sicut, si una chorda plus debito intenderetur, corrumperetur citharae melodia. Posset tamen Deus alias res facere, vel alias addere istis rebus factis: et sic esset illud universum melius.
AD QUARTUM dicendum, quod humanitas Christi ex hoc, quod est unita Deo; et beatitudo creata ex hoc, quod est fruitio Dei, et Beata Virgo ex hoc, quod est mater Dei, habent quandam dignitatem infinitam ex bono infinito quod est Deus: et ex hac parte non potest aliquid fieri melius eis: sicut non potest aliquid melius esse Deo.


QUAESTIO XXVI

DE DIVINA BEATITUDINE, IN QUATUOR ARTICULOS DIVISA

Ultimo autem post considerationem eorum, quae ad divinae essentiae unitatem pertinent, considerandum est de divina Beatitudine.

Et circa hoc quaeruntur quatuor.

Primo. Utrum beatitudo Deo competat.
Secundo. Secundum quid dicatur Deus esse beatus, utrum secundum actum intellectus.
Tertio. Utrum ipse sit essentialiter beatitudo cujuslibet beati.
Quarto. Utrum in ejus beatitudine omnis beatitudo includatur.


ARTICULUS I
156

UTRUM BEATITUDO DEO COMPETAT

(Infr. q. 61. art. 4. corp. et 2. Dist. 1. q. unic. art. 2. ad 4. et Dist. 15. q. 3. art. 3. ad 1. et lib. 1. Contr. g. cap. 100 et 101.).

AD PRIMUM sic proceditur. Videtur, quod beatitudo Deo non conveniat. Beatitudo enim secundum Boet. in 4. de Consol. (Pros. 2. parum a princ.) est status omnium bonorum aggregatione perfectus; sed aggregatio bonorum non habet locum in Deo, sicut nec compositio; ergo Deo non convenit beatitudo.
2. PRAETEREA. Beatitudo, sive felicitas est praemium virtutis, secundum Philos. in 1. Ethic. (cap. 9. paulo a princ.): sed Deo non convenit praemium, sicut nec meritum; ergo nec beatitudo.
SED CONTRA est, quod dicit Apost. 1. ad Timoth. ult.: Quem suis temporibus ostendet Deus beatus, et solus potens, Rex regum, et Dominus dominantium.
RESPONDEO dicendum, quod beatitudo maxime Deo competit. Nihil enim aliud sub nomine beatitudinis intelligitur, nisi bonum perfectum intellectualis naturae, cujus est suam sufficientiam cognoscere in bono, quod habet, et cui competit, ut ei contingat aliquid vel bene, vel male, et sit suarum operationum domina. Utrumque autem istorum excellentissime Deo convenit, scilicet perfectum esse, et intelligentem. Unde beatitudo maxime convenit Deo.
AD PRIMUM ergo dicendum, quod aggregatio bonorum est in Deo, non per modum compositionis, sed per modum simplicitatis; quia quae in creaturis multiplicia sunt, in Deo praeexistunt simpliciter, et unite ut supra dictum est (q. 4. art. 2. et q. 18. art. 4.).
AD SECUNDUM dicendum, quod esse praemium virtutis accidit beatitudini, vel felicitati, inquantum aliquis beatitudinem acquirit: sicut esse terminum generationis accidit enti, inquantum exit de potentia in actum. Sicut igitur Deus habet esse, quamvis non generetur: ita habet beatitudinem, quamvis non mereatur.


ARTICULUS II
157

UTRUM DEUS DICATUR BEATUS SECUNDUM INTELLECTUM

(2. Dist. 16. art. 2. corp.).

AD SECUNDUM sic proceditur. Videtur, quod Deus non dicatur beatus secundum intellectum. Beatitudo enim est summum bonum; sed bonum dicitur in Deo secundum essentiam. Et bonum respicit esse secundum essentiam, secundum Boet. in lib. de Hebd. (sive in lib.: An omne, quod est, bonum sit); ergo et beatitudo dicitur in Deo secundum essentiam, et non secundum intellectum.
2. PRAETEREA. Beatitudo habet rationem finis. Finis autem est obiectum voluntatis, sicut et bonum; ergo beatitudo dicitur in Deo secundum voluntatem, et non secundum intellectum.
SED CONTRA est, quod Gregor. dicit 32. Moral. (cap. 7. in princ. super illud Job 40.: Circumda tibi decorem): Ipse gloriosus est, qui, dum seipso perfruitur, accedentis laudis indigens non est. Esse autem gloriosum significat esse beatum. Cum igitur Deo fruamur secundum intellectum, quia visio est tota merces, ut dicit August. (lib. 22. de Civ. Dei cap. 26.), videtur, quod beatitudo dicatur in Deo secundum intellectum.
RESPONDEO dicendum, quod beatitudo, sicut dictum est (art. praec.), significat bonum perfectum intellectualis naturae: et inde est, quod, sicut unaquaeque res appetit suam perfectionem, ita et intellectualis natura naturaliter appetit esse beata. Id autem, quod est perfectissimum in qualibet intellectuali natura, est intellectualis operatio, secundum quam capit quodammodo omnia. Unde cujuslibet intellectualis naturae creatae beatitudo consistit in intelligendo. In Deo autem non est aliud esse, et intelligere secundum rem, sed tantum secundum intelligentiae rationem. Attribuenda ergo est Deo beatitudo secundum intellectum, sicut et aliis beatis, qui per assimilationem ad beatitudinem ipsius beati dicuntur.
AD PRIMUM ergo dicendum, quod ex illa ratione probatur, quod Deus sit beatus secundum suam essentiam, non autem quod beatitudo ei conveniat secundum rationem essentiae, sed magis secundum rationem intellectus.
AD SECUNDUM dicendum, quod beatitudo, cum sit bonum, est objectum voluntatis: objectum autem praeintelligitur actui potentiae. Unde secundum modum intelligendi prius est beatitudo divina, quam actus voluntatis in ea requiescentis. Et hoc non potest esse, nisi actus intellectus. Unde in actu intellectus attenditur beatitudo.


ARTICULUS III
158

UTRUM DEUS SIT BEATITUDO CUJUSLIBET BEATI

(1-2. q. 3. art. 1. et 4. Dist. 42. q. 1. art. 2. q. 1. et lib. 1. Contr. g. cap. 102.  2.).

AD TERTIUM sic proceditur. Videtur, quod Deus sit beatitudo cujuslibet beati. Deus enim est summum bonum, ut supra ostensum est (q. 6. art. 2. et 4.). Impossibile est autem esse plura summa bona, ut etiam ex superioribus patet (q. 11. art. 3.). Cum igitur de ratione beatitudinis sit, quod sit summum bonum, videtur, quod beatitudo non sit aliud, quam Deus.
2. PRAETEREA. Beatitudo est finis rationalis naturae ultimus: sed esse ultimum finem rationalis naturae soli Deo convenit; ergo beatitudo cujuslibet beati est solus Deus.
SED CONTRA. Beatitudo unius est major beatitudine alterius, secundum illud 1. ad Cor. 15.: Stella differt a stella in claritate: sed Deo nihil est majus; ergo beatitudo est aliquid aliud, quam Deus.
RESPONDEO dicendum, quod beatitudo intellectualis naturae consistit in actu intellectus. In quo duo possunt considerari, scilicet objectum actus, quod est intelligibile, et ipse actus, qui est intelligere. Si igitur beatitudo consideretur ex parte ipsius objecti, sic solus Deus est beatitudo: quia ex hoc solo est aliquis beatus, quod Deum intelligit, secundum illud August. in 5. lib. Conf. (cap. 4. in princ.): Beatus est, qui te novit, etiam si alia ignoret [al. qui te scit, etiamsi illa nesciat]. Sed ex parte actus intelligentis beatitudo est quid creatum in creaturis beatis; in Deo autem est etiam secundum hoc aliquid increatum.
AD PRIMUM ergo dicendum, quod beatitudo, quantum ad objectum, est summum bonum simpliciter; sed quantum ad actum in creaturis beatis, est summum bonum non simpliciter, sed in genere bonorum participabilium a creatura.
AD SECUNDUM dicendum, quod finis est duplex, scilicet cujus, et quo, ut Philos. dicit (ex lib. 1. Magnorum Moral. cap. 3.): scilicet ipsa res, et usus rei. Sicut avaro est finis pecunia, et acquisitio pecuniae. Creaturae igitur rationalis est quidem Deus finis ultimus, ut res; beatitudo autem creata, ut usus, vel magis fruitio rei.


ARTICULUS IV
159

UTRUM IN DEI BEATITUDINE OMNIS BEATITUDO INCLUDATUR

(lib. 1. Contr. g. cap. ult.).

AD QUARTUM sic proceditur. Videtur, quod beatitudo divina non complectatur omnes beatitudines. Sunt enim quaedam beatitudines falsae: sed in Deo nihil potest esse falsum; ergo divina beatitudo non complectitur omnem beatitudinem.
2. PRAETEREA. Quaedam beatitudo secundum quosdam consistit in rebus corporalibus, sicut in voluptatibus, divitiis, et hujusmodi. Quae quidem Deo convenire non possunt, cum sit incorporeus; ergo beatitudo ejus non complectitur omnem beatitudinem.
SED CONTRA est, quod beatitudo est perfectio quaedam: divina autem perfectio complectitur omnem perfectionem, ut supra ostensum est (q. 4. art. 2.); ergo divina beatitudo complectitur omnem beatitudinem.
RESPONDEO dicendum, quod quidquid est desiderabile in quacumque beatitudine vel vera, vel falsa, totum eminentius in divina beatitudine praeexistit. De contemplativa enim felicitate habet continuam, et certissimam contemplationem sui, et omnium aliorum: de activa vero gubernationem totius universi. De terrena vero felicitate, quae consistit in voluptate, divitiis, potestate, dignitate, et fama, secundum Boet. in 3. de Consol. (pros. 10.), habet gaudium de se, et de omnibus aliis pro delectatione; pro divitiis habet omnimodam sufficientiam, quam divitiae promittunt; pro protestate omnipotentiam; pro dignitate omnium regimen; pro fama vero admirationem totius creaturae.
AD PRIMUM ergo dicendum, quod beatitudo aliqua secundum hoc est falsa, secundum quod deficit a ratione verae beatitudinis, et sic non est in Deo: sed quidquid habet de similitudine, quantumcumque tenui, beatitudinis, totum praeexsistit in divina beatitudine.
AD SECUNDUM dicendum, quod bona, quae sunt in corporalibus corporaliter, in Deo sunt spiritualiter secundum modum suum.
Et haec dicta sufficiant de his, quae pertinent ad divinae essentiae unitatem.


TRACTATUS DE TRINITATE


QUAESTIO XXVII

DE PROCESSIONE DIVINARUM PERSONARUM IN QUINQUE ARTICULOS DIVISA

Consideratis autem his, quae ad divinae essentiae unitatem pertinent, restat considerare de his, quae pertinent ad trinitatem personarum in divinis. Et quia Personae Divinae secundum relationes originis distinguuntur, secundum ordinem doctrinae prius considerandum est de origine, sive de processione. Secundo de relationibus originis. Tertio de personis.

Circa processionem quaeruntur quinque.

Primo. Utrum processio sit in divinis.
Secundo. Utrum aliqua processio in divinis generatio dici possit.
Tertio. Utrum praeter generationem aliqua alia processio possit esse in divinis.
Quarto. Utrum illa alia processio possit dici generatio.
Quinto. Utrum in divinis sint plures processions, quam duae.


ARTICULUS I
160

UTRUM PROCESSIO SIT IN DIVINIS

(1. Dist. 13. art. 1. et lib. 4. Contr. g. cap. 11. et Pot. q. 10. art. 1.).

AD PRIMUM sic proceditur. Videtur, quod in Deo non possit esse aliqua processio. Processio enim significat motum ad extra: sed in divinis nihil est mobile, neque extraneum; ergo neque processio.
2. PRAETEREA. Omne procedens est diversum ab eo, a quo procedit; sed in Deo non est aliqua diversitas, sed summa simplicitas; ergo in Deo non est processio aliqua.
3. PRAETEREA. Procedere ab alio videtur rationi primi principii repugnare: sed Deus est primum principium, ut supra ostensum est (q. 2. art. 3.); ergo in Deo processio locum non habet.
SED CONTRA est, quod dicit Dominus Joan. 8.: Ego ex Deo processi.
RESPONDEO dicendum, quod divina Scriptura in rebus divinis nominibus ad processionem pertinentibus utitur. Hanc autem processionem diversi diversimode acceperunt. Quidam enim acceperunt hanc processionem, secundum quod effectus procedit a causa. Et sic accepit Arius dicens: Filium procedere a Patre, sicut primam ejus creaturam, et Spiritum Sanctum procedere a Patre, et Filio, sicut creaturam utriusque. Et secundum hoc neque Filius, neque Spiritus Sanctus esset verus Deus. Quod est contra id, quod dicitur de Filio, 1. Joan. ult.: Ut simus in vero Filio ejus. Hic est verus Deus. Et de Spiritu Sancto dicitur 1. ad Cor. 6.: Nescitis, quia membra vestra templum sunt Spiritus Sancti: templum autem habere solius Dei est. Alii vero hanc processionem acceperunt, secundum quod causa dicitur procedere in effectum, inquantum vel movet ipsum, vel similitudinem suam ipsi imprimit. Et sic accepit Sabellius dicens: ipsum Deum Patrem Filium dici, secundum quod carnem assumpsit ex Virgine; et eumdem dici Spiritum Sanctum, secundum quod creaturam rationalem sanctificat, et ad vitam movet. Huic autem acceptioni repugnant verba Domini de se dicentis Joan. 5.: Non potest facere a se Filius quidquam, et multa alia, per quae ostenditur, quod non est ipse Pater, qui Filius.
Si quis autem diligenter consideret, uterque accepit processionem, secundum quod est ad aliquid extra. Unde neuter posuit processionem in ipso Deo, sed, cum omnis processio sit secundum aliquam actionem, sicut secundum actionem, quae tendit in exteriorem materiam, est aliqua processio ad extra: ita secundum actionem, quae manet in ipso agente, attenditur processio quaedam ad intra. Et hoc maxime patet in intellectu, cujus actio, scilicet intelligere, manet in intelligente. Quicumque autem intelligit, ex hoc ipso, quod intelligit, procedit aliquid intra ipsum, quod est conceptio rei intellectae, ex vi intellectiva proveniens, et ex ejus notitia procedens. Quam quidem conceptionem vox significat, et dicitur verbum cordis significatum verbo vocis. Cum autem Deus sit super omnia, ea, quae in Deo dicuntur, non sunt intelligenda secundum modum infirmarum creaturarum, quae sunt corpora, sed secundum similitudinem supremarum creaturarum, quae sunt intellectuales substantiae, a quibus etiam similitudo accepta deficit a repraesentatione divinorum. Non ergo accipienda est processio, secundum quod est in corporalibus vel per motum localem, vel per actionem alicujus causae in exteriorem effectum, ut calor a calefaciente in calefactum; sed secundum emanationem intelligibilem, utpote verbi intelligibilis a dicente, quod manet in ipso. Et sic fides catholica processionem ponit in divinis.
AD PRIMUM ergo dicendum, quod objectio illa procedit de processione, quae est motus localis, vel quae est secundum actionem tendentem in exteriorem materiam, vel in exteriorem effectum: talis autem processio non est in divinis, ut dictum est (in corp. art.).
AD SECUNDUM dicendum, quod id, quod procedit secundum processionem, quae est ad extra, oportet esse diversum ab eo, a quo procedit: sed id, quod procedit ad intra processu intelligibili, non oportet esse diversum; immo quanto perfectius procedit, tanto magis est unum cum eo, a quo procedit. Manifestum est enim, quod, quanto aliquid magis intelligitur, tanto conceptio intellectualis est magis intima intelligenti, et magis unum. Nam intellectus secundum hoc, quod actu intelligit, secundum hoc fit unum cum intellecto. Unde cum divinum intelligere sit in fine [al. infinitae] perfectionis, ut supra dictum est (q. 14. art. 1.), necesse est, quod Verbum divinum sit perfecte unum cum eo, a quo procedit, absque omne diversitate.
AD TERTIUM dicendum, quod procedere a principio, ut extraneum, et diversum, repugnat rationi primi principii; sed procedere, ut intimum, et absque diversitate per modum intelligibilem, includitur in ratione primi principii. Cum enim dicimus aedificatorem principium domus, in ratione hujus principii includitur conceptio suae artis, et includeretur in ratione primi principii, si aedificator esset primum principium. Deus autem, qui est primum principium rerum, comparatur ad res creatas, ut artifex ad artificiata.


ARTICULUS II
161

UTRUM ALIQUA PROCESSIO IN DIVINIS GENERATIO DICI POSSIT

(Lib. 4. Contr. g. cap. 10. et 11. et Opusc. 2. cap. 40.).

AD SECUNDUM sic proceditur. Videtur, quod processio, quae est in divinis, non possit dici generatio. Generatio enim est mutatio de non esse in esse, corruptioni opposita, et utriusque subjectum est materia; sed nihil horum competit divinis; ergo non potest generatio esse in divinis.
2. PRAETEREA. In Deo est processio secundum modum intelligibilem, ut dictum est (art. praec.): sed in nobis talis processio non dicitur generatio; ergo neque in Deo.
3. PRAETEREA. Omne genitum accipit esse a generante. Esse ergo cujuslibet geniti est esse receptum: sed nullum esse receptum est per se subsistens. Cum igitur esse divinum sit esse per se subsistens, ut supra probatum est (q. 3. art. 4.), sequitur, quod nullius geniti esse sit esse divinum. Non est ergo generatio in divinis.
SED CONTRA est, quod dicitur in Ps. 2.: Ego hodie genui te.
RESPONDEO dicendum, quod processio Verbi in divinis dicitur generatio. Ad cujus evidentiam sciendum est, quod nomine generationis dupliciter utimur. Uno modo communiter ad omnia generabilia, et corruptibilia; et sic generatio nihil aliud est, quam mutatio de non esse ad esse. Alio modo proprie in viventibus; et sic generatio significat originem alicujus viventis a principio vivente conjuncto; et haec proprie dicitur nativitas. Non tamen omne hujusmodi dicitur genitum, sed proprie quod procedit secundum rationem similitudinis. Unde pilus, vel capillus non habet rationem geniti, et filii, sed solum quod procedit secundum rationem similitudinis: non cujuscumque; nam vermes, qui generantur in animalibus, non habent rationem generationis, et filiationis, licet sit similitudo secundum genus: sed requiritur ad rationem talis generationis, quod procedat secundum rationem similitudinis in natura ejusdem speciei: sicut homo procedit ab homine, et equus ab equo. In viventibus autem, quae de potentia in actum vitae procedunt, sicut sunt homines, et animalia, generatio utramque generationem includit. Si autem sit aliquod vivens, cujus vita non exeat de potentia in actum, processio (si qua in tali vivente invenitur) excludit omnino primam rationem generationis; sed potest habere rationem generationis, quae est propria viventium. Sic igitur processio Verbi in divinis habet rationem generationis: procedit enim per modum intelligibilis actionis, quae est operatio vitae, et a principio conjuncto, ut supra jam dictum est (art. praec.), et secundum rationem similitudinis; quia conceptio intellectus est similitudo rei intellectae, et in eadem natura existens; quia in Deo idem est intelligere, et esse, ut supra ostensum est (q. 3. art. 4. et q. 14. art. 4.). unde processio Verbi in divinis dicitur generatio, et ipsum Verbum procedens dicitur Filius.
AD PRIMUM ergo dicendum, quod objectio illa procedit de generatione secundum rationem primam, prout importat exitum de potentia in actum. Et sic non invenitur in divinis, ut supra dictum est. (in corp. art.).
AD SECUNDUM dicendum, quod intelligere in nobis non est ipsa substantia intellectus. Unde verbum, quod secundum intelligibilem operationem procedit in nobis, non est ejusdem naturae cum eo, a quo procedit. Unde non proprie, et complete competit sibi ratio generationis. Sed intelligere divinum est ipsa substantia intelligentis, ut supra ostensum est (q. 14. art. 4.). Unde verbum procedens procedit, ut ejusdem naturae subsistens. Et propter hoc proprie dicitur Genitum, et Filius. Unde et his, quae pertinent ad generationem viventium, utitur Scriptura ad significandam processionem divinae sapientiae, scilicet conceptione, et partu. Dicitur enim ex persona divinae sapientiae Prov. 8.: Nondum erant abissi, et ego jam concepta eram. Ante colles ego parturiebar. Sed in intellectu nostro utimur nomine conceptionis, secundum quod in verbo nostri intellectus invenitur similitudo rei intellectae, licet non inveniatur naturae identitas.
AD TERTIUM dicendum, quod non omne acceptum est receptum in aliquo subjecto; alioquin non posset dici, quod tota substantia rei creatae sit accepta a Deo, cum totius substantiae non sit aliquod subjectum receptivum. Sic igitur id, quod est genitum in divinis, accipit esse a generante, non tamquam illud esse sit receptum in aliqua materia, vel subjecto, quod repugnat subsistentiae divini esse: sed secundum hoc dicitur esse acceptum, inquantum procedens ab alio habet esse divinum, non quasi aliud ab esse divino existens. In ipsa enim perfectione divini esse continetur et Verbum intelligibiliter procedens, et principium Verbi, sicut et quaecumque ad ejus perfectionem pertinent, ut supra dictum est (q. 4. art. 2. et q. 14. art. 4.).


ARTICULUS III
162

UTRUM SIT IN DIVINIS ALIA PROCESSIO A GENERATIONE VERBI

(1. Dist. 18. q. 1. art. 2. et lib. 4. Contr. g. cap. 13. fin. et Pot. q. 10. art. 2.).

AD TERTIUM sic proceditur. Videtur, quod non sit in divinis alia processio a generatione Verbi. Eadem enim ratione erit aliqua alia processio ab illa alia processione: et sic procederetur in infinitum: quod est inconveniens. Standum est igitur in prima, ut sit una tantum processio in divinis.
2. PRAETEREA. In omni natura invenitur tantum unus modus communicationis illius naturae. Et hoc ideo est, quia operationes secundum terminos habent unitatem, et diversitatem: sed processio in divinis non est, nisi secundum communicationem divinae naturae. Cum igitur sit una tantum natura divina, ut supra ostensum est (q. 11. art. 3.) relinquitur, quod una sit tantum processio in divinis.
3. PRAETEREA. Si sit in divinis alia processio ab intelligibili processione Verbi, non erit nisi processio amoris, quae est secundum voluntatis operationem: sed talis processio non potest esse alia a processione intellectus intelligibili; quia voluntas in Deo non est aliud ab intellectu, ut supra ostensum est (q. 19. art. 1.); ergo in Deo non est alia processio praeter processionem Verbi.
SED CONTRA est, quod Spiritus Sanctus procedit a Patre, ut dicitur Joan. 15. Ipse autem est alius a Filio, secundum illud Joan. 14.: Rogabo Patrem meum, et alium Paracletum dabit vobis; ergo in divinis est alia processio praeter processionem Verbi.
RESPONDEO dicendum, quod in divinis sunt duae processiones, scilicet processio Verbi, et quaedam alia. Ad cujus evidentiam considerandum est, quod in divinis non est processio, nisi secundum actionem, quae non tendit in aliquid extrinsecum, sed manet in ipso agente. Hujusmodi autem actio in intellectuali natura est actio intellectus, et actio voluntatis. Processio autem Verbi attenditur secundum actionem intelligibilem. Secundum autem operationem voluntatis invenitur in nobis quaedam alia processio, scilicet processio amoris, secundum quam amatum est in amante: sicut per conceptionem Verbi res dicta, vel intellecta est in intelligente. Unde et praeter processionem Verbi ponitur alia processio in divinis, quae est processio amoris.
AD PRIMUM ergo dicendum, quod non est necessarium procedere in divinis processionibus in infinitum. Processio enim, quae est ad intra in intellectuali natura, terminatur in processione voluntatis.
AD SECUNDUM dicendum, quod quidquid est in Deo, est Deus, ut supra ostensum est (q. 3. art. 3. et 4.). Quod non contingit in aliis rebus. Et ideo per quamlibet processionem, quae non est ad extra, communicatur divina natura, non autem aliae naturae.
AD TERTIUM dicendum, quod, licet in Deo non sit aliud voluntas, et intellectus; tamen de ratione voluntatis, et intellectus est, quod processions, quae sunt secundum actionem utriusque, se habeant secundum quendam ordinem. Non enim est processio amoris, nisi in ordine ad processionem Verbi. Nihil enim potest voluntate amari, nisi sit in intellectu conceptum. Sicut igitur attenditur quidam ordo Verbi ad principium, a quo procedit, licet in divinis sit eadem substantia intellectus, et conceptio intellectus: ita, licet in Deo sit idem voluntas, et intellectus, tamen, quia de ratione amoris est, quod non procedat, nisi a conceptione intellectus, habet ordinis distinctionem processio amoris a processione Verbi in divinis.


ARTICULUS IV
163

UTRUM PROCESSIO AMORIS IN DIVINIS SIT GENERATIO

(1. Dist. 13. art. 3. et lib. 4. Contr. g. cap. 19.).

AD QUARTUM sic proceditur. Videtur, quod processio amoris in divinis sit generatio. Quod enim procedit in similitudine naturae in viventibus, dicitur generatum, et nascens: sed id, quod procedit in divinis per modum amoris, procedit in similitudine naturae, alias esset extraneum a natura divina, et sic esset processio ad extra; ergo quod procedit in divinis per modum amoris, procedit ut genitum, et nascens.
2. PRAETEREA. Sicut similitudo est de ratione Verbi, ita est etiam de ratione amoris. Unde dicitur Eccli. 13. quod omne animal diligit simile sibi: si igitur ratione similitudinis Verbo procedenti convenit generari, et nasci; videtur etiam, quod amori procedenti convenit generari.
3. PRAETEREA. Non est in genere, quod non est in aliqua ejus specie. Si igitur in divinis sit quaedam processio amoris, oportet, quod praeter hoc nomen commune habeat aliquod nomen speciale: sed non est aliud nomen dare, nisi generatio; ergo videtur, quod processio amoris in divinis sit generatio.
SED CONTRA est, quia secundum hoc sequeretur, quod Spiritus Sanctus, qui procedit ut amor, procederet ut genitus, quod est contra illud Athanasii (in suo Symbolo Fidei): Spiritus Sanctus a Patre, et Filio non factus, nec creatus, nec genitus, sed procedens.
RESPONDEO dicendum, quod processio amoris in divinis non debet dici generatio. Ad cujus evidentiam sciendum est, quod haec est differentia inter intellectum, et voluntatem, quod intellectus fit in actu per hoc, quod res intellecta est in intellectu secundum suam similitudinem: voluntas autem fit in actu, non per hoc, quod aliqua similitudo voliti sit in voluntate, sed ex hoc, quod voluntas habet quandam inclinationem in rem volitam. Processio igitur, quae attenditur secundum rationem intellectus, est secundum rationem similitudinis. Et intantum potest habere rationem generationis, quia omne generans generat sibi simile. Processio autem, quae attenditur secundum rationem voluntatis, non consideratur secundum rationem similitudinis, sed magis secundum rationem impellentis, et moventis in aliquid. Et ideo quod procedit in divinis per modum amoris, non procedit ut genitum, vel ut Filius, sed magis procedit ut Spiritus. Quo nomine quaedam vitalis motio, et impulsio designatur: prout aliquis ex amore dicitur moveri, vel impelli ad aliquid faciendum.
AD PRIMUM ergo dicendum, quod quidquid est in divinis, est unum cum divina natura. Unde ex parte hujus unitatis non potest accipi propria ratio hujus processionis, vel illius, secundum quam una distinguatur ab alia, sed oportet, quod propria ratio hujus, vel illius processionis accipiatur secundum ordinem unius processionis ad aliam. Hujusmodi autem ordo attenditur secundum rationem voluntatis, et intellectus. Unde secundum horum propriam rationem sortitur in divinis nomen utraque processio, quod imponitur ad propriam rationem rei significandam: et inde est, quod procedens per modum amoris et divinam naturam accipit, et tamen non dicitur natum.
AD SECUNDUM dicendum, quod similitudo aliter pertinet ad verbum, et aliter ad amorem: nam ad verbum pertinet, inquantum ipsum est quaedam similitudo rei intellectae, sicut genitum est similitudo generantis: sed ad amorem pertinet, non quod ipse amor sit similitudo, sed inquantum similitudo est principium amandi. Unde non sequitur, quod amor sit genitus, sed quod genitum sit principium amoris.
AD TERTIUM dicendum, quod Deum nominare non possumus nisi ex creaturis, ut dictum est supra (q. 13. art. 1.). Et quia in creaturis communicatio naturae non est, nisi per generationem, processio in divinis non habet proprium, vel speciale nomen, nisi generationis. Unde processio, quae non est generatio, remansit sine speciali nomine: sed potest nominari spiratio, quia est processio spiritus.


ARTICULUS V
164

UTRUM SINT PLURES PROCESSIONES IN DIVINIS, QUAM DUAE

(Infr. q. 28. art. 4. corp. et q. 37. art. 1. corp. et q. 41. art. 6. corp. et Pot. q. 10. art. 2. arg. sed contr.).

AD QUINTUM sic proceditur. Videtur, quod sint plures processiones in divinis, quam duae. Sicut enim scientia, et voluntas attribuitur Deo, ita et potentia. Si igitur secundum intellectum, et voluntatem accipiuntur in Deo duae processiones, videtur, quod tertia sit accipienda secundum potentiam.
2. PRAETEREA. Bonitas maxime videtur esse principium processionis, cum bonum dicatur diffusivum sui esse. Videtur igitur, quod secundum bonitatem aliqua processio in divinis accipi debeat.
3. PRAETEREA. Major est foecunditatis virtus in Deo, quam in nobis: sed in nobis non est tantum una processio verbi, sed multae: quia ex uno verbo in nobis procedit aliud verbum, et similiter ex uno amore alius amor; ergo et in Deo sunt plures processions, quam duae.
SED CONTRA est, quod in Deo non sunt nisi duo procedentes, scilicet Filius, et Spiritus Sanctus; ergo sunt ibi tantum duae processiones.
RESPONDEO dicendum, quod processiones in divinis accipi non possunt, nisi secundum actiones, quae in agente manent; hujusmodi autem actiones in natura intellectuali, et divina non sunt nisi duae, scilicet intelligere, et velle. Nam sentire, quod etiam videtur esse operatio in sentiente, est extra naturam intellectualem, neque totaliter est remotum a genere actionum, quae sunt ad extra. Nam sentire perficitur per actionem sensibilis in sensum. Relinquitur igitur, quod nulla alia processio possit esse in Deo, nisi verbi, et amoris.
AD PRIMUM ergo dicendum, quod potentia est principium agendi in aliud. Unde secundum potentiam accipitur actio ad extra. Et sic secundum attributum potentiae non accipitur processio divinae personae, sed solum processio creaturarum.
AD SECUNDUM dicendum, quod bonum, sicut dicit Boet. in lib. de Hebd. (lib.: An omne, quod est, bonum sit) pertinet ad essentiam, et non ad operationem, nisi forte sicut objectum voluntatis. Unde, cum processiones divinas secundum aliquas actiones necesse sit accipere, secundum bonitatem, et hujusmodi alia attributa non accipiuntur aliae processiones, nisi verbi, et amoris, secundum quod Deus suam essentiam, veritatem, et bonitatem intelligit, et amat.
AD TERTIUM dicendum, quod, sicut supra habitum est (q. 14. art. 5. et q. 19. art. 5), Deus uno simplici actu omnia intelligit, et similiter omnia vult. Unde in eo non potest esse processio verbi ex verbo, neque amoris ex amore, sed est in eo solum unum verbum perfectum, et unus amor perfectus. Et in hoc ejus perfecta foecunditas manifestatur.


QUAESTIO XXVIII

DE RELATIONIBUS DIVINIS, IN QUATUOR ARTICULOS DIVISA

Deinde considerandum est de Relationibus divinis.

Et circa hoc quaeruntur quatuor.

Primo. Utrum in Deo sint aliquae relationes reales.
Secundo. Utrum illae relationes sint ipsa essentia divina, vel sint extrinsecus affixae.
Tertio. Utrum possint esse in Deo plures relationes realiter distinctae ab invicem.
Quarto. De numero harum relationum.


ARTICULUS I
165

UTRUM IN DEO SINT ALIQUAE RELATIONES REALES

(1. Dist. 26. q. 2. art. 1. et Dist. 33. art. 1. in corp. et lib. 4. Contr. g. cap. 14. et Pot. q. 2. art. 6. corp. et q. 8. art. 1. et opusc. 3. cap. 53.).

AD PRIMUM sic proceditur. Videtur, quod in Deo non sint aliquae relationes reales. Dicit enim Boet. in lib. de Trin. (in med.) quod, cum quis praedicamenta in divinam vertit praedicationem, cuncta mutantur in substantiam, quae praedicari possunt; ad aliquid vero omnino non potest praedicari: sed quidquid est realiter in Deo, de ipso praedicari potest; ergo relatio non est realiter in Deo.
2. PRAETEREA. Dicit Boetius in eodem lib. (circa fin.) quod similis est relatio in Trinitate Patris ad Filium, et utriusque ad Spiritum Sanctum, ut ejus, quod est idem, ad id, quod est idem: sed hujusmodi relatio est rationis tantum; quia omnis relatio realis exigit duo extrema realiter; ergo relationes, quae ponuntur in divinis, non sunt reales relationes, sed rationis tantum.
3. PRAETEREA. Relatio paternitatis est relatio principii: sed, cum dicitur, Deus est principium creaturarum, non importatur aliqua relatio realis, sed rationis tantum; ergo nec paternitas in divinis est relatio realis. Et eadem ratione nec aliae relationes, quae ponuntur ibi.
4. PRAETEREA. Generatio in divinis est secundum intelligibilis verbi processionem: sed relationes, quae consequuntur operationem intellectus, sunt relationes rationis; ergo paternitas, et filiatio, quae dicuntur in divinis secundum generationem, sunt relationes rationis tantum.
SED CONTRA est, quod pater non dicitur nisi a paternitate, et filius a filiatione: si igitur paternitas, et filiatio non sunt in Deo realiter, sequitur, quod Deus non sit realiter Pater, aut Filius, sed secundum rationem intelligentiae tantum: quod est haeresis Sabelliana.
RESPONDEO dicendum, quod relationes quaedam sunt in divinis realiter. Ad cujus evidentiam considerandum est, quod solum in his, quae dicuntur ad aliquid, inveniuntur aliqua secundum rationem tantum, et non secundum rem. Quod non est in aliis generibus: quia alia genera, ut quantitas, et qualitas, secundum propriam rationem significant aliquid alicui inhaerens. Ea vero, quae dicuntur ad aliquid, significant secundum propriam rationem solum respectum ad aliud. Qui quidem respectus aliquando est in ipsa natura rerum, utpote quando aliquae res secundum suam naturam ad invicem ordinatae sunt, et invicem inclinationem habent. Et hujusmodi relationes oportet esse reales. Sicut in corpore gravi est inclinatio, et ordo ad locum medium. Unde respectus quidam est in ipso gravi respectu loci medii: et similiter est de aliis hujusmodi. Aliquando vero respectus significatus per ea, quae dicuntur ad aliquid, est tantum in ipsa apprehensione rationis conferentis unum alteri: et tunc est relatio rationis tantum. Sicut cum comparat ratio hominem animali, ut speciem ad genus. Cum autem aliquid procedit a principio ejusdem naturae, necesse est, quod ambo, scilicet procedens, et id, a quo procedit, in eodem ordine conveniant: et sic oportet, quod habeant reales respectus ad invicem. Cum igitur processiones in divinis sint in identitate naturae, ut ostensum est (q. praec. art. 2. et 4.), necesse est, quod relationes, quae secundum processiones divinas accipiuntur, sint relationes reales.
AD PRIMUM ergo dicendum, quod ad aliquid dicitur non omnino praedicari in Deo secundum propriam rationem ejus, quod dicitur ad aliquid, inquantum scilicet propria ratio ejus, quod ad aliquid dicitur, non accipitur per comparationem ad illud, cui inest relatio, sed per respectum ad alterum; non autem per hoc excludere voluit, quod relatio non esset in Deo; sed quod non praedicaretur per modum inhaerentis secundum propriam relationis rationem, sed magis per modum ad aliud se habentis.
AD SECUNDUM dicendum, quod relatio, quae importatur per hoc nomen, idem, est relatio rationis tantum, si accipiatur simpliciter idem; quia hujusmodi relatio non potest consistere, nisi in quodam ordine, quem ratio adinvenit alicujus ad seipsum secundum aliquas ejus duas considerationes. Secus autem est, cum dicuntur aliqua eadem esse non in numero, sed in natura generis, sive speciei. Boetius igitur relationes quae sunt in divinis, assimilat relationi identitatis, non quantum ad omnia, sed quantum ad hoc solum, quod per hujusmodi relationes non diversificatur substantia, sicut nec per relationem identitatis.
AD TERTIUM dicendum, quod, cum creatura procedat a Deo in diversitate naturae, Deus est extra ordinem totius creaturae, nec ex ejus natura est ejus habitudo ad creaturas. Non enim producit creaturas ex necessitate suae naturae, sed per intellectum, et per voluntatem, ut supra dictum est (q. 19. art. 3. et 4. q. 14. art. 8.). Et ideo in Deo non est realis relatio ad creaturas, sed in creaturis est realis relatio ad Deum: quia creaturae continentur sub ordine divino, et in earum natura est, quod dependeant a Deo: sed processiones divinae sunt in eadem natura; unde non est similis ratio.
AD QUARTUM dicendum, quod relationes, quae consequuntur solam operationem intellectus, in ipsis rebus intellectis, sunt relationes rationis tantum, quia scilicet eas ratio adinvenit inter duas res intellectas. Sed relationes, quae consequuntur operationem intellectus, quae sunt inter verbum intellectualiter procedens, et illud, a quo procedit, non sunt relationes rationis tantum, sed rei; quia et ipse intellectus, et ratio est quaedam res; et comparatur realiter ad id, quod procedit intelligibiliter, sicut res corporalis ad id, quod procedit corporaliter. Et sic paternitas, et filiatio sunt relationes reales in divinis.


ARTICULUS II
166

UTRUM RELATIO IN DEO SIT IDEM, QUOD SUA ESSENTIA

(1. Dist. 33. art. 1. et lib. 4. Contr. g. cap. 14. et Pot. q. 8. art. 2. et Quodl. 6. art. 1. et opusc. 2. cap. 52. 55. et 57. et opusc. 9. q. 6. et in Joan. 16. lect. 4. fin.).

AD SECUNDUM sic proceditur. Videtur, quod relatio in Deo non sit idem, quod sua essentia. Dicit enim August. in 5. de Trinit. (cap. 5. in princ.) quod non omne, quod dicitur in Deo, dicitur secundum substantiam. Dicitur enim ad aliquid, sicut pater ad filium: sed haec non secundum substantiam dicuntur; ergo relatio non est divina essentia.
2. PRAETEREA. August. dicit 7. de Trinit. (cap. 1.): Omnis res, quae relative dicitur, est etiam aliquid, excepto relativo: sicut homo dominus, et homo servus. Si igitur relationes aliquae sunt in Deo, oportet esse in Deo aliquid aliud praeter relationes: sed hoc aliud non potest esse, nisi essentia; ergo essentia est aliud a relationibus.
3. PRAETEREA. Esse relativi est ad aliud se habere, ut dicitur in Praedic. (in cap. Ad aliquid). Si igitur relatio sit ipsa divina essentia, sequitur, quod esse divinae essentiae sit ad aliud se habere: quod repugnat perfectioni divini esse, quod est maxime absolutum, et per se subsistens, ut supra ostensum est (q. 3. art. 4. et q. 4. art. 2.); non igitur relatio est ipsa essentia divina.
SED CONTRA. Omnis res, quae non est divina essentia, est creatura: sed relatio realiter competit Deo. Si ergo non est divina essentia, erit creatura: et ita ei non erit adoratio latriae exhibenda, contra quod in Praefatione cantatur: Ut in personis proprietas, et in essentia unitas, et in majestate adoretur aequalitas.
RESPONDEO dicendum, quod circa hoc dicitur Gilbertus Porretanus errasse, sed errorem suum postmodum in Rhemensi Concilio revocasse. Dixit enim, quod relationes in divinis sunt assistentes, sive extrinsecus affixae. Ad cujus evidentiam considerandum est, quod in quolibet novem generum accidentis est duo considerare. Quorum unum est esse, quod competit unicuique ipsorum, secundum quod est accidens: et hoc communiter in omnibus est inesse subjecto, accidentis enim esse est inesse. Aliud, quod potest considerari in unoquoque, est propria ratio uniuscujusque illorum generum. Et in aliis quidem generibus a relatione, utpote quantitate, et qualitate, etiam propria ratio generis accipitur secundum comparationem ad subjectum: nam quantitas dicitur mensura substantiae, qualitas vero dispositio substantiae. Sed ratio propria relationis non accipitur secundum comparationem ad illud, in quo est, sed secundum comparationem ad aliquid extra. Si igitur consideremus etiam in rebus creatis relationes secundum id, quod relationes sunt, sic inveniuntur esse assistentes, non intrinsecus affixae, quasi significantes respectum quodammodo contingentem ipsam rem relatam, prout ab ea tendit in alterum. Si vero consideretur relatio, secundum quod est accidens, sic est inhaerens subjecto, et habens esse accidentale in ipso. Sed Gilbertus Porretanus consideravit relationem primo modo tantum.
Quidquid autem in rebus creatis habet esse accidentale, secundum quod transfertur in Deum, habet esse substantiale: nihil enim est in Deo, ut accidens in subjecto: sed quidquid est in Deo, est ejus essentia. Sic igitur ex ea parte, qua relatio in rebus creatis habet esse accidentale in subjecto, relatio realiter existens in Deo habet esse essentiae divinae idem omnino ei existens. In hoc vero, quod ad aliquid dicitur, non significatur aliqua habitudo ad essentiam, sed magis ad suum oppositum. Et sic manifestum est, quod relatio realiter existens in Deo est idem essentiae secundum rem, et non differt, nisi secundum intelligentiae rationem, prout in relatione importatur respectus ad suum oppositum, qui non importatur in nomine essentiae. Patet ergo, quod in Deo non est aliud esse relationi, et essentiae, sed unum et idem.
AD PRIMUM ergo dicendum, quod verba illa Augustini non pertinent ad hoc, quod paternitas, vel alia relatio, quae est in Deo secundum esse suum, non sit idem, quod divina essentia; sed quod non praedicatur secundum modum substantiae, ut existens in eo, de quo dicitur, sed ut ad alterum se habens. Et propter hoc dicuntur duo tantum esse praedicamenta in divinis; quia alia praedicamenta important habitudinem ad id, de quo dicuntur, tam secundum suum esse, quam secundum proprii generis rationem. Nihil autem, quod est in Deo, potest habere habitudinem ad id, in quo est, vel de quo dicitur, nisi habitudinem identitatis, propter summam Dei simplicitatem.
AD SECUNDUM dicendum, quod, sicut in rebus creatis, in illo, quod dicitur relative, non solum est invenire respectum ad alterum, sed etiam aliquid absolutum, ita et in Deo: sed tamen aliter, et aliter; nam id, quod invenitur in creatura praeter id, quod continetur sub significatione nominis relativi, est alia res. In Deo autem non est alia res, sed una et eadem, quae non perfecte exprimitur relationis nomine, quasi sub significatione talis nominis comprehensa. Dictum est enim supra (q. 13. per tot. et art. 2. praecip.), cum de divinis nominibus agebatur, quod plus continetur in perfectione divinae essentiae, quam aliquo nomine significari possit. Unde non sequitur, quod in Deo praeter relationem sit aliquid aliud secundum rem, sed solum considerata nominum ratione.
AD TERTIUM dicendum, quod si in perfectione divina nihil plus contineretur, quam quod significat nomen relativum, sequeretur, quod esse ejus esset imperfectum, utpote ad aliquid aliud se habens: sicut, si non contineretur ibi plus, quam quod nomine sapientiae significatur, non esset aliquid subsistens. Sed quia divinae essentiae perfectio est major, quam quod significatione alicujus nominis comprehendi possit; non sequitur, si nomen relativum, vel quodcumque aliud nomen dictum de Deo non significat aliquid perfectum, quod divina essentia habeat esse imperfectum, quia divina essentia comprehendit in se omnium generum perfectionem, ut supra dictum est (q. 4. art. 2.).


ARTICULUS III
167

UTRUM RELATIONES, QUAE SUNT IN DEO, REALITER AB INVICEM DISTINGUANTUR

(Infr. q. 30. art. 1. corp. et 2. corp. et Pot. q. 2. art. 5. et 6. corp.).

AD TERTIUM sic proceditur. Videtur, quod relationes, quae sunt in Deo, realiter ab invicem non distinguantur. Quaecumque enim uni et eidem sunt eadem, sibi invicem sunt eadem: sed omnis relatio in Deo exsistens est idem secundum rem cum divina essentia; ergo relationes secundum rem ab invicem non distinguuntur.
2. PRAETEREA. Sicut paternitas, et filiatio secundum nominis rationem distinguuntur ab essentia divina, ita et bonitas, et potentia: sed propter hujusmodi rationis distinctionem non est aliqua realis distinctio bonitatis, et potentiae divinae; ergo neque paternitatis, et filiationis.
3. PRAETEREA. In divinis non est distinctio realis, nisi secundum originem; sed una relatio non videtur oriri ex alia; ergo relationes non distinguuntur realiter ab invicem.
SED CONTRA est, quod dicit Boet. in lib. de Trin. (non multum a fin. lib.), quod substantia in divinis continet unitatem, relatio multiplicat Trinitatem; si ergo relationes non distinguuntur ab invicem realiter, non erit in divinis Trinitas realis, sed rationis tantum, quod est Sabelliani erroris.
RESPONDEO dicendum, quod ex eo, quod aliquid alicui attribuitur, oportet, quod attribuantur ei omnia, quae sunt de ratione illius. Sicut cuicumque attribuitur homo, oportet, quod attribuatur ei esse rationale. De ratione autem relationis est respectus unius ad alterum, secundum quem aliquid alteri opponitur relative. Cum igitur in Deo realiter sit relatio, ut dictum est (art. 1. huj. q.), oportet, quod realiter sit ibi oppositio. Relativa autem oppositio in sui ratione includit distinctionem. Unde oportet, quod in Deo sit realis distinctio, non quidem secundum rem absolutam, quae est essentia, in qua est summa unitas, et simplicitas, sed secundum rem relativam.
AD PRIMUM ergo dicendum, quod secundum Philos. in 3. Phys. (tex 21.), argumentum illud tenet, quod quaecumque uni et eidem sunt eadem, sibi invicem sunt eadem, in his quae sunt idem re, et ratione, sicut tunica, et indumentum, non autem in his, quae differunt ratione. Unde ibidem dicit, quod, licet actio sit idem motui, similiter et passio, non tamen sequitur, quod actio, et passio sint idem: quia in actione importatur respectus, ut a quo est motus in mobili, in passione vero, ut qui est ab alio. Et similiter, licet paternitas sit idem secundum rem cum essentia divina, et similiter filiatio; tamen haec duo in suis propriis rationibus important oppositos respectus: unde distinguuntur ab invicem.
AD SECUNDUM dicendum, quod potentia, et bonitas non important in suis rationibus aliquam oppositionem; unde non est similis ratio.
AD TERTIUM dicendum, quod, quamvis relationes, proprie loquendo, non oriantur, vel procedant ab invicem, tamen accipiuntur per oppositum secundum processionem alicujus ab alio.


ARTICULUS IV
168

UTRUM IN DEO SINT TANTUM QUATUOR RELATIONES REALES, SCILICET PATERNITAS, FILIATIO, SPIRATIO, ET PROCESSIO

(Infr. q. 30. art. 1. corp. et art. 2. corp. et ad 1.).

AD QUARTUM sic proceditur. Videtur quod in Deo non sint tantum quatuor relationes reales, scilicet paternitas, filiatio, spiratio, et processio. Est enim considerare in Deo relationes intelligentis ad intellectum, et volentis ad volitum; quae videntur esse relationes reales, neque sub praedictis continentur. Non ergo sunt solum quatuor relationes reales in Deo.
2. PRAETEREA. Relationes reales accipiuntur in Deo secundum processionem intelligibilem verbi: sed relationes intelligibiles multiplicantur in infinitum, ut Avicen. dicit; ergo in Deo sunt infinitae relationes reales.
3. PRAETEREA. Ideae sunt in Deo ab aeterno, ut supra dictum est (q. 15. art. 2.): non autem distinguuntur ab invicem, nisi secundum respectum ad res, ut supra dictum est (art. 2. ejusd. q.); ergo in Deo sunt multo plures relationes aeternae.
4. PRAETEREA. Aequalitas, et similitudo, et identitas sunt relationes quaedam, et sunt in Deo ab aeterno; ergo plures relationes sunt ab aeterno in Deo, quam quae dictae sunt.
SED CONTRA videtur, quod sint pauciores: quia, secundum Philos. in 3. Physic. (tex. 21.), eadem via est de Athenis ad Thebas, et de Thebis ad Athenas; ergo videtur, quod pari ratione eadem sit relatio de patre ad filium, quae dicitur paternitas, et de filio ad patrem, quae dicitur filiatio. Et sic non sunt quatuor relationes in Deo.
RESPONDEO dicendum, quod secundum Philhos in 5. Met. (tex. 20.), relatio omnis fundatur vel supra quantitatem, ut duplum, et dimidium, vel supra actionem, et passionem, ut faciens, et factum, pater, et filius, dominus, et servus, et hujusmodi. Cum autem quantitas non sit in Deo: est enim sine quantitate magnus, ut dicit August. (lib. 1. de Trinit. cap. 1. et lib. 6. cap. 7.), relinquitur ergo, quod realis relatio in Deo esse non possit, nisi super actionem fundata; non autem super actiones, secundum quas procedit aliquid extrinsecum a Deo: quia relationes Dei ad creaturas non sunt realiter in ipso, ut supra dictum est (q. 13. art. 7.). Unde relinquitur, quod relationes reales in Deo non possunt accipi, nisi secundum actiones, secundum quas est processio in Deo non extra, sed intra. Hujusmodi autem processiones sunt duae tantum, ut supra dictum est (q. 27. art. 5. praecipue), quarum una accipitur secundum actionem intellectus, quae est processio verbi: alia secundum actionem voluntatis, quae est processio amoris; secundum quamlibet autem processionem oportet duas accipere relationes oppositas, quarum una sit procedentis a principio, et alia ipsius principii. Processio autem verbi dicitur generatio secundum propriam rationem, qua competit rebus viventibus. Relatio autem principii generationis in viventibus perfectis dicitur paternitas. Relatio vero procedentis a principio dicitur filiatio. Processio vero amoris non habet nomen proprium, ut supra dictum est (q. 27. art. 4.); unde neque relationes, quae secundum ipsam accipiuntur. Sed vocatur relatio principii hujus processionis spiratio; relatio autem procedentis processio; quamvis haec duo nomina ad ipsas processiones, vel origines pertineant, et non ad relationes.
AD PRIMUM ergo dicendum, quod in his, in quibus differt [al dicitur] intellectus, et intellectum, volens, et volitum, potest esse realis relatio et scientiae ad rem scitam, et volentis ad rem volitam. Sed in Deo est idem omnino intellectus, et intellectum: quia intelligendo se, intelligit omnia alia; et eadem ratione voluntas, et volitum. Unde in Deo hujusmodi relationes non sunt reales, sicut neque relatio ejusdem ad idem. Sed tamen relatio ad verbum est realis: quia verbum intelligitur ut procedens per actionem intelligibilem, non autem ut res intellecta. Cum enim intelligimus lapidem, id, quod ex re intellecta concipit intellectus, vocatur verbum.
AD SECUNDUM dicendum, quod in nobis relationes intelligibiles in infinitum multiplicantur: quia alio actu intelligit homo lapidem, et alio actu intelligit se intelligere lapidem, et alio etiam intelligit hoc intelligere; et sic in infinitum multiplicantur actus intelligendi, et per consequens relationes intellectae. Sed hoc in Deo non habet locum: quia uno actu tantum omnia intelligit.
AD TERTIUM dicendum, quod respectus ideales sunt intellecti a Deo. Unde ex eorum pluralitate non sequitur, quod sint plures relationes in Deo: sed quod Deus cognoscat plures relationes.
AD QUARTUM dicendum, quod aequalitas, et similitudo in Deo non sunt relationes reales, sed rationis tantum, ut infra patebit (q. 42. art. 1. ad 4.).
AD QUINTUM dicendum, quod via est eadem ab uno termino ad alterum, et e converso; sed tamen respectus sunt diversi. Unde ex hoc non potest concludi, quod eadem sit relatio Patris ad Filium, et e converso. Sed posset hoc concludi de aliquo absoluto, si esset medium inter ea.


QUAESTIO XXIX

DE PERSONIS DIVINIS, IN QUATUOR ARTICULOS DIVISA

Praemissis autem his, quae de processionibus, et relationibus praecognoscenda videbantur, necessarium est aggredi de Personis. Et primo secundum considerationem absolutam, et deinde secundum comparativam considerationem. Oportet autem absolute de Personis primo quidem in communi considerare, deinde de singulis Personis. Ad communem autem considerationem personarum quatuor pertinere videntur. Primo quidem significatio hujus nominis, persona. Secundo vero numerus personarum. Tertio ea, quae consequuntur numerum personarum, vel ei opponuntur, ut diversitas, et similitudo, et hujusmodi. Quarto vero ea, quae pertinent ad notitiam per sonarum.

Circa primum quaeruntur quatuor.

Primo. De definitione personae.
Secundo. De comparatione personae ad essentiam, subsistentiam, et hypostasim.
Tertio. Utrum nomen personae competat in divinis.
Quarto. Quid ibi significet.


ARTICULUS I
169

DE DEFINITIONE PERSONAE

(Part. 3. q. 2. art. 2. corp. et 1. Dist. 25. art. 1. et Pot. q. 9. art. 1. 2. et de Unione Verbi art. 1.).

AD PRIMUM sic proceditur. Videtur, quod incompetens sit definitio personae, quam Boet. assignat in lib. de Duabus Natur., quae talis est: Persona est rationalis naturae individua substantia. Nullum enim singulare definitur: sed persona significat quoddam singulare; ergo persona inconvenienter definitur.
2. PRAETEREA. Substantia, prout ponitur in definitione personae, aut sumitur pro substantia prima, aut pro substantia secunda: si pro substantia prima, superflue additur, individua; quia substantia prima est substantia individua: si vero stat pro substantia secunda, falso additur, et est oppositio in adjecto. Nam secundae substantiae dicuntur genera, vel species; ergo definitio est male assignata.
3. PRAETEREA. Nomen intentionis non debet poni in definitione rei: non enim esset bona assignatio, si quis diceret: Homo est species animalis. Homo enim est nomen rei, et species est nomen intentionis: cum igitur persona sit nomen rei (significat enim substantiam quamdam rationalis naturae) inconvenienter individuum, quod est nomen intentionis, in ejus definitione ponitur.
4. PRAETEREA. Natura est principium motus, et quietis in eo, in quo est per se, et non per accidens, ut dicitur in 2. Physic. (tex. 3.): sed persona est in rebus immobilibus, sicut in Deo, et in Angelis; non ergo in definitione personae debuit poni natura, sed magis essentia.
5. PRAETEREA. Anima separata est rationalis naturae individua substantia: non autem est persona. Inconvenienter ergo persona sic definitur.
SED CONTRA est auctoritas praedicta Boetii.
RESPONDEO dicendum, quod, licet universale, et particulare inveniantur in omnibus generibus, tamen speciali quodam modo individuum invenitur in genere substantiae. Substantia enim individuatur per seipsam: sed accidentia individuantur per subjectum, quod est substantia. Dicitur enim haec albedo, inquantum est in hoc subjecto. Unde etiam convenienter individua substantiae habent aliquod speciale nomen prae aliis. Dicuntur enim hypostases, vel primae substantiae.
Sed adhuc quodam specialiori, et perfectiori modo invenitur particulare, et individuum in substantiis rationalibus, quae habent dominium sui actus; et non solum aguntur, sicut alia, sed per se agunt; actiones autem in singularibus sunt. Et ideo etiam inter caeteras substantias quoddam speciale nomen habent singularia rationalis naturae: et hoc nomen est persona. Et ideo in praedicta definitione personae ponitur substantia individua, inquantum significat singulare in genere substantiae; additur autem, rationalis naturae, inquantum significat singulare in rationalibus substantiis.
AD PRIMUM ergo dicendum, quod, licet hoc singulare, vel illud definiri non possit; tamen id, quod pertinet ad communem rationem singularitatis, definiri potest. Et sic Philos. (in lib. Praedicamen. cap. de Substantia) definit substantiam primam, et hoc modo definit Boetius personam.
AD SECUNDUM dicendum, quod secundum quosdam substantia in definitione personae ponitur pro substantia prima, quae est hypostasis: neque tamen superflue additur, individua, quia nomine hypostasis, vel substantiae primae excluditur ratio universalis, et partis. Non enim dicimus, quod homo communis sit hypostasis, neque etiam manus, cum sit pars; sed per hoc, quod additur, individua, excluditur a persona ratio assumptibilis: humana enim natura in Christo non est persona; quia est assumpta a digniori, scilicet a Verbo Dei. Sed melius dicendum est, quod substantia accipitur communiter, prout dividitur per primam, et secundam, et per hoc, quod additur, individua, trahitur ad standum pro substantia prima.
AD TERTIUM dicendum, quod quia substantiales differentiae non sunt nobis notae, vel etiam nominatae non sunt, oportet interdum uti differentiis accidentalibus loco substantialium: puta, si quis diceret: Ignis est corpus simplex, calidum, et siccum. Accidentia enim propria sunt effectus formarum substantialium, et manifestant eas. Et similiter nomina intentionum possunt accipi ad definiendum res, secundum quod accipiuntur pro aliquibus nominibus rerum, quae non sunt posita. Et sic hoc nomen individuum ponitur in definitione personae ad designandum modum subsistendi, qui competit substantiis particularibus.
AD QUARTUM dicendum, quod secundum Philos. in 5. Metaph. (tex. 5.), nomen naturae primo impositum est ad significandam generationem viventium, quae dicitur nativitas. Et quia hujusmodi generatio est a principio intrinseco, extensum est hoc nomen ad significandum principium intrinsecum cujuscumque motus. Et sic definitur natura in 2. Phys. (tex. 3.). Et quia hujusmodi principium est formale, vel materiale, communiter tam materia, quam forma dicitur natura. Et quia per formam completur essentia uniuscujusque rei, communiter essentia uniuscujusque rei, quam significat ejus definitio, vocatur natura. Et sic accipitur hic natura. Unde Boet. in eodem lib. (de Duabus Naturis) dicit, quod natura est unumquodque informans specifica differentia. Specifica enim differentia est, quae complet definitionem, et sumitur a propria forma rei. Et ideo convenientius fuit, quod in definitione personae, quae est singulare alicujus generis determinati, uteretur nomine naturae, quam essentiae, quae sumitur ab esse, quod est communissimum.
AD QUINTUM dicendum, quod anima est pars humanae speciei. Et ideo, licet sit separata, quia tamen retinet naturam unibilitatis, non potest dici substantia individua, quae est hypostasis, vel substantia prima, sicut nec manus, nec quaecumque alia partium hominis. Et sic non competit ei neque definitio personae, neque nomen.


ARTICULUS II
170

UTRUM PERSONA SIT IDEM, QUOD HYPOSTASIS, SUBSISTENTIA, ET ESSENTIA

(1. Dist. 23. art. 1. et Pot. q. 9. art. 1.).

AD SECUNDUM sic proceditur. Videtur, quod persona sit idem, quod hypostasis, subsistentia, et essentia. Dicit enim Boetius in libro de Duab. Natur. (a princ.) quod Graeci naturae rationalis individuam substantiam  nomine vocaverunt: sed hoc etiam apud nos significat nomen personae; ergo persona omnino idem est, quod hypostasis.
2. PRAETEREA. Sicut in divinis dicimus tres personas, ita in divinis dicimus tres subsistentias. Quod non esset, nisi persona, et subsistentia idem significarent; ergo idem significant persona, et subsistentia.
3. PRAETEREA. Boetius dicit in Comment. Praedicamentorum, quod  (quod est idem, quod essentia) significat compositum ex materia, et forma. Id autem, quod est compositum ex materia, et forma, est individuum substantiae, quod et hypostasis, et persona dicitur; ergo omnia praedicta nomina idem significare videntur.
4. SED CONTRA est, quod Boetius dicit in lib. de Duabus Naturis, quod genera, et species subsistunt tantum; individua vero non subsistunt tantum, verum etiam substant: sed a subsistendo dicuntur subsistentiae, sicut a substando substantiae, vel hypostases: cum igitur esse hypostases, vel personas non conveniat generibus, vel speciebus; hypostases, vel personae non sunt idem, quod subsistentiae.
5. PRAETEREA. Boetius dicit in Comment. Praedicamentorum, quod hypostasis dicitur materia,  autem (idest subsistentia) dicitur forma; sed neque forma, neque materia potest dici persona; ergo persona differt a praedictis.
RESPONDEO dicendum, quod secundum Philosophum in 5. Metaph. (tex. 15.) substantia dicitur dupliciter. Uno modo dicitur substantia quidditas rei, quam significat definitio, secundum quod dicimus, quod definitio significat substantiam rei. Quam quidem substantiam Graeci  vocant, quod nos essentiam dicere possumus. Alio modo dicitur substantia subjectum, vel suppositum, quod subsistit in genere substantiae. Et hoc quidem communiter accipiendo nominari potest nomine significante intentionem. Et sic dicitur suppositum. Nominatur etiam tribus nominibus significantibus rem. Quae quidem sunt res naturae, subsistentia, et hypostasis secundum triplicem considerationem substantiae sic dictae. Secundum enim quod per se existit, et non in alio, vocatur subsistentia. Illa enim subsistere dicimus, quae non in alio, sed in se existunt. Secundum vero quod supponitur alicui naturae communi, sic dicitur res naturae; sicut hic homo est res naturae humanae: secundum vero quod supponitur accidentibus, dicitur hypostasis, vel substantia. Quod autem haec tria nomina significant communiter in toto genere substantiarum, hoc nomen, persona, significat in genere rationalium substantiarum.
AD PRIMUM ergo dicendum, quod hypostasis apud Graecos ex propria significatione nominis habet, quod significet quodcumque individuum substantiae, sed ex usu loquendi habet, quod sumatur pro individuo rationalis naturae ratione suae excellentiae.
AD SECUNDUM dicendum, quod, sicut nos dicimus in divinis pluraliter tres personas, et tres subsistentias, ita Graeci dicunt tres hypostases. Sed, quia nomen substantiae, quod secundum proprietatem significationis respondet hypostasi, aequivocatur apud nos, cum quandoque significet essentiam, quandoque hypostasim, ne possit esse erroris occasio, maluerunt pro hypostasi transferre subsistentiam, quam substantiam.
AD TERTIUM dicendum, quod essentia proprie est id, quod significatur per definitionem. Definitio autem complectitur speciei principia, non autem principia individualia. Unde in rebus compositis ex materia, et forma essentia significat non solum formam, nec solum materiam, sed compositum ex materia, et forma communi, prout sunt principia speciei. Sed compositum ex hac materia, et ex hac forma habet rationem hypostasis, et personae. Anima enim, et caro, et os sunt de ratione hominis. Sed haec anima, et haec caro, et hoc os sunt de ratione hujus hominis. Et ideo hypostasis, et persona addunt supra rationem essentiae principia individualia; neque sunt idem cum essentia in compositis ex materia, et forma, ut supra dictum est (q. 3. art. 3.), cum de simplicitate divina ageretur.
AD QUARTUM dicendum, quod Boetius dicit, genera, et species subsistere, inquantum individuis aliquibus competit subsistere ex eo, quod sunt sub generibus, et speciebus in praedicamento substantiae comprehensis; non quod ipsae species, vel genera subsistant, nisi secundum opinionem Platonis, qui posuit species rerum separatim subsistere a singularibus. Substare vero competit eisdem individuis in ordine ad accidentia, quae sunt praeter rationem generum, et specierum.
AD QUINTUM dicendum, quod individuum compositum ex materia, et forma habet, quod substet accidenti ex proprietate materiae. Unde et Boetius dicit in lib. 2. de Trinit, quod forma simplex subjectum esse non potest. Sed quod per se subsistat, habet ex proprietate suae formae, quae non advenit rei subsistenti, sed dat esse actuale materiae, ut sic individuum subsistere possit. Propter hoc ergo hypostasim attribuit materiae, et , sive subsistentiam formae, quia materia est principium substandi, et forma est principium subsistendi.


ARTICULUS III
171

UTRUM NOMEN PERSONAE SIT PONENDUM IN DIVINIS

(1. Dist. 23. art. 2. et Pot. q. 9. art. 3.).

AD TERTIUM sic proceditur. Videtur, quod nomen personae non sit ponendum in divinis. Dicit enim Dionys. in princ. de Div. Nom. (cap. 1. lect. 1.): Universaliter non est audendum aliquid dicere, nec cogitare de supersubstantiali occulta divinitate, praeter ea, quae divinitus nobis ex sanctis eloquiis sunt expressa: sed nomen personae non exprimitur nobis in Sacra Scriptura Novi, vel Veteris Testamenti; ergo non est nomine personae utendum in divinis.
2. PRAETEREA. Boet. dicit in lib. de Duab. Natur.: Nomen personae videtur traductum ex his personis, quae in comoediis, tragoediisque quosdam homines repraesentabant. Persona enim dicta est a personando, quia concavitate ipsa major necesse est ut volvatur sonus. Graeci vero has personas  vocant ab eo, quod ponantur in facie, atque ante oculos obtegant vultum: sed hoc non potest competere in divinis, nisi forte secundum metaphoram; ergo nomen personae non dicitur de Deo, nisi metaphorice.
3. PRAETEREA. Omnis persona est hypostasis: sed nomen hypostasis non videtur Deo competere, cum secundum Boet. (ibidem) significet id, quod subjicitur accidentibus, quae in Deo non sunt. Hieron. etiam dicit (in epist. ad Damas. 57.) quod in hoc nomine hypostasis venenum latet sub melle; ergo hoc nomen persona non est dicendum de Deo.
4. PRAETEREA. A quocumque removetur definitio, removetur et definitum: sed definitio personae supra posita (art. 1.) non videtur Deo competere. Tum quia ratio importat discursivam cognitionem, quae non competit Deo, ut supra ostensum est (q. 14. art. 12.), et sic Deus non potest dici rationalis naturae. Tum etiam quia Deus dici non potest individua substantia, cum principium individuationis sit materia: Deus autem immaterialis est: neque etiam accidentibus substat, ut substantia dici possit; nomen ergo personae Deo attribui non debet.
SED CONTRA est, quod dicitur in symbolo Athanasii: Alia est persona Patris, alia Filii, alia Spiritus Sancti.
RESPONDEO dicendum, quod persona significat id, quod est perfectissimum in tota natura, scilicet subsistens in rationali natura. Unde, cum omne illud, quod est perfectionis, Deo sit attribuendum, eo quod ejus essentia continet in se omnem perfectionem, conveniens est, ut hoc nomen, persona, de Deo dicatur: non tamen eodem modo, quo dicitur de creaturis, sed excellentiori modo, sicut et alia nomina, quae creaturis a nobis imposita Deo attribuuntur, sicut supra ostensum est (q. 13. art. 3.), cum de divinis nominibus ageretur.
AD PRIMUM ergo dicendum, quod licet nomen personae in Scriptura Veteris, vel Novi Testamenti non inveniatur dictum de Deo; tamen id, quod nomen significat, multipliciter in Sacra Scriptura invenitur assertum de Deo, scilicet quod est maxime per se ens, et perfectissime intelligens. Si autem oporteret de Deo dici solum illa secundum vocem, quae Sacra Scriptura de Deo tradit, sequeretur, quod numquam in alia lingua posset aliquis loqui de Deo, nisi in illa, in qua primo tradita est Scriptura Veteris, vel Novi Testamenti. Ad inveniendum autem nova nomina antiquam fidem de Deo significantia cegit necessitas disputandi cum haereticis. Nec haec novitas vitanda est, cum non sit prophana, utpote a Scripturarum sensu non discordans. Docet autem Apostolus prophanas vocum novitates vitare (1. ad Timoth. ult.).
AD SECUNDUM dicendum, quod, quamvis hoc nomen, persona, non conveniat Deo, quantum ad id, a quo impositum est nomen; tamen quantum ad id, ad quod significandum imponitur, maxime Deo convenit. Quia enim in comoediis, et tragoediis repraesentabantur aliqui homines famosi, impositum est hoc nomen, persona, ad significandum aliquos dignitatem habentes. Unde consueverunt dici Personae in Ecclesiis, quae habent aliquam dignitatem. Propter quod quidam definiunt personam dicentes, quod persona est hypostasis proprietate distincta ad dignitatem pertinente. Et quia magnae dignitatis est in rationali natura subsistere, ideo omne individuum rationalis naturae dicitur persona, ut dictum est (art. 1. huj. q.). Sed dignitas divinae naturae excedit omnem dignitatem. Et secundum hoc maxime competit Deo nomen personae.
AD TERTIUM dicendum, quod nomen hypostasis non competit Deo, quantum ad id, a quo est impositum nomen, cum non substet accidentibus; competit autem, quantum ad id, ad quod significandum est impositum: est enim impositum ad significandum rem subsistentem. Hieronymus autem (in epist. sup. cit. ad Damas.) dicit: sub hoc nomine venenum latere, quia, antequam significatio hujus nominis esset plene nota apud Latinos, haeretici per hoc nomen simplices decipiebant, ut confiterentur plures essentias, sicut confitentur plures hypostases, propter hoc, quod nomen substantiae, cui respondet in graeco nomen , communiter accipitur apud nos pro essentia.
AD QUARTUM dicendum, quod Deus potest dici rationalis naturae, secundum quod ratio non importat discursum, sed communiter intelligibilem naturam. Individuum autem esse Deo competere non potest, quantum ad hoc, quod individuationis principium est materia, sed solum, secundum quod importat incommunicabilitatem. Substantia vero convenit Deo, secundum quod significat existere per se. Quidam tamen dicunt, quod definitio superius (art. 1. huj. q. arg. 1.) a Boetio data non est definitio personae secundum quod personas in Deo dicimus. Propter quod Richardus de Sancto Victore (lib. 4. de Trinit., cap. 18. et 23.) corrigere volens hanc definitionem, dixit, quod persona, secundum quod de Deo dicitur, est divinae naturae incommunicabilis existentia.


ARTICULUS IV
172

UTRUM HOC NOMEN, PERSONA, SIGNIFICET RELATIONEM

(1. Dist. 23. art. 3. et Dist. 26. q. 1. art. 1. et Pot. q. 9. art. 4.).

AD QUARTUM sic proceditur. Videtur, quod hoc nomen, persona, non significet relationem, sed substantiam in divinis. Dicit enim August. in 7. de Trinit. (cap. 6.): Cum dicimus personam patris, non aliud dicimus quam substantiam Patris, ad se quippe dicitur persona, non ad Filium, etc.
2. PRAETEREA. Quid quaerit de essentia. Sed, sicut dicit August. in eodem loco (cap. 4. et seq. et lib. 5. de Trin. cap. 9.): Cum dicitur: Tres sunt, qui testimonium dant in coelo, Pater, Verbum, et Spiritus Sanctus, et quaeritur: Quid tres? respondetur: tres personae; ergo hoc nomen, persona, significat essentiam.
3. PRAETEREA. Secundum Philosophum 4. Metaph. (tex. 78.) id, quod significatur per nomen, est ejus definitio: sed definitio personae est rationalis naturae individua substantia, ut dictum est (art. 1. huj. q.); ergo hoc nomen, persona, significat substantiam.
4. PRAETEREA. Persona in hominibus, et Angelis non significat relationem, sed aliquid absolutum. Si igitur in Deo significaret relationem, diceretur aequivoce de Deo, et hominibus, et Angelis.
SED CONTRA est, quod dicit Boetius in lib. 2. de Trinit. (post med.) quod omne nomen ad personas pertinens relationem significat: sed nullum nomen magis pertinet ad personam, quam hoc nomen, persona; ergo hoc nomen, persona, relationem significat.
RESPONDEO dicendum, quod circa significationem hujus nominis, persona, in divinis difficultatem ingerit, quod pluraliter de tribus praedicatur praeter naturam essentialium nominum: neque etiam ad aliquid dicitur, sicut nomina, quae relationem significant. Unde quibusdam visum est, quod hoc nomen, persona, simpliciter ex virtute vocabuli essentiam significet in divinis, sicut hoc nomen, Deus, et hoc nomen, sapiens. Sed propter instantiam haereticorum est accommodatum ex ordinatione Concilii, ut possit poni pro relativis, et praecipue in plurali, vel cum nomine partitivo: ut cum dicimus tres personas, vel, alia est persona Patris, alia Filii. In singulari vero potest sumi pro absoluto, et pro relativo: sed haec non videtur sufficiens ratio: quia, si hoc nomen, persona, ex vi suae significationis non habet, quod significet, nisi essentiam in divinis ex hoc, quod dictum est, tres personas, non fuisset haereticorum quietata calumnia, sed majoris calumniae data esset eis occasio. Et ideo alii dixerunt, quod hoc nomen, persona, in divinis significat simul essentiam, et relationem. Quorum quidam dixerunt, quod significat essentiam in recto, et relationem in obliquo, quia persona dicitur, quasi per se una: unitas autem pertinet ad essentiam; quod autem dicitur per se, implicat relationem oblique. Intelligitur enim Pater per se esse, quasi relatione distinctus a Filio. Quidam vero dixerunt e converso, quod significat relationem in recto, et essentiam in obliquo: quia in definitione personae natura ponitur in obliquo: et isti propinquius ad veritatem accesserunt.
Ad evidentiam igitur hujus quaestionis considerandum est, quod aliquid est de significatione minus communis, quod tamen non est de significatione magis communis. Rationale enim includitur in significatione hominis, quod tamen non est de significatione animalis. Unde aliud est quaerere de significatione animalis, et aliud est quaerere de significatione animalis, quod est homo. Similiter aliud est quaerere de significatione hujus nominis, persona, in communi, et aliud de significatione personae divinae. Persona enim in communi significat substantiam individuam rationalis naturae, ut dictum est (art. 1. huj. q.). Individuum autem est, quod est in se indistinctum, ab aliis vero distinctum. Persona igitur in quacumque natura significat id, quod est distinctum in natura illa; sicut in humana natura significat has carnes, et haec ossa, et hanc animam, quae sunt principia individuantia hominem; quae quidem, licet non sint de significatione personae, sunt tamen de significatione personae humanae. Distinctio autem in divinis non fit, nisi per relationes originis, ut dictum est supra (q. 28. art. 2. et 3.). Relatio autem in divinis non est, sicut accidens inhaerens subjecto, sed est ipsa divina essentia. Unde est subsistens, sicut essentia divina subsistit. Sicut ergo deitas est Deus, ita paternitas divina est Deus Pater, qui est persona divina. Persona igitur divina significat relationem ut subsistentem. Et hoc est significare relationem per modum substantiae, quae est hypostasis subsistens in natura divina, licet subsistens in natura divina non sit aliud, quam natura divina. Et secundum hoc verum est, quod hoc nomen, persona, significat relationem in recto, et essentiam in obliquo: non tamen relationem, inquantum est relatio, sed inquantum significatur per modum hypostasis. Similiter etiam significat essentiam in recto, et relationem in obliquo, inquantum essentia idem est quod hypostasis. Hypostasis autem significatur in divinis, ut relatione distincta. Et sic relatio per modum relationis significata cadit in ratione personae in obliquo. Et secundum hoc etiam dici potest, quod haec significatio hujus nominis, persona, non erat percepta ante haereticorum calumniam. Unde non erat in usu hoc nomen, persona, nisi sicut unum aliorum absolutorum: sed postmodum accommodatum est hoc nomen, persona, ad standum pro relativo ex congruentia suae significationis, ut scilicet hoc, quod stat pro relativo, non solum habeat ex usu, ut prima opinio dicebat, sed etiam ex significatione sua.
AD PRIMUM ergo dicendum, quod hoc nomen, persona, dicitur ad se, non ad alterum; quia significat relationem, non per modum relationis, sed per modum substantiae, quae est hypostasis. Et secundum hoc August. dicit, quod significat essentiam, prout in Deo essentia est idem cum hypostasi; quia in Deo non differ, quod est, et quo est.
AD SECUNDUM dicendum, quod quid quandoque quaerit de natura, quam significat definitio, ut cum quaeritur: Quid est homo? et respondetur: Animal rationale, mortale. Quandoque vero quaerit suppositum, ut cum quaeritur: Quid natat in mari? et respondetur: Piscis. Et sic quaerentibus: Quid tres? responsum est: Tres personae.
AD TERTIUM dicendum, quod in intellectu substantiae individuae, idest distinctae, vel incommunicabilis, intelligitur in divinis relatio, ut dictum est (in corp. art.).
AD QUARTUM dicendum, quod diversa ratio minus communium non facit aequivocationem in magis communi. Licet enim sit alia propria definitio equi, et asini; tamen univocantur in nomine animalis; quia communis definitio animalis convenit utrique. Unde non sequitur, quod, licet in significatione personae divinae contineatur relatio, non autem in significatione angelicae personae, vel humanae, quod nomen personae aequivoce dicatur. Licet nec etiam dicatur univoce, cum nihil univoce de Deo dici possit, et de creaturis, ut supra ostensum est (q. 13. art. 5.).


QUAESTIO XXX

DE PLURALITATE PERSONARUM IN DIVINIS, IN QUATUOR ARTICULOS DIVISA

Deinde quaeritur de pluralitate personarum.

Et circa hoc quaerentur quatuor.

Primo. Utrum sint plures personae in divinis.
Secundo. Quot sunt.
Tertio. Quid significent termini numerales in divinis.
Quarto. De communitate hujus nominis, persona.


ARTICULUS I
173

UTRUM SIT PONERE PLURES PERSONAS IN DIVINIS

(Dist. 2. art. 4. et 5. et lib. 4. Contr. g. cap. 5. et 25. et Pot. q. 9. art. 5. et Opusc. 2. cap. 50. et Quodl. 7. q. 3. art. 1.).

AD PRIMUM sic proceditur. Videtur, quod non sit ponere plures personas in divinis. Persona enim est rationalis naturae individua substantia. Si ergo sunt plures personae in divinis, sequitur, quod sint plures substantiae: quod videtur haereticum.
2. PRAETEREA. Pluralitas proprietatum absolutarum non facit distinctionem personarum neque in Deo, neque in nobis, multo igitur minus pluralitas relationum: sed in Deo non est alia pluralitas, nisi relationum, ut supra dictum est (q. 28. art. 3.); ergo non potest dici, quod in Deo sint plures personae.
3. PRAETEREA. Boet. (in lib. 1. de Trinit.) dicit, de Deo loquens, quod hoc vere unum est, in quo nullus est numerus; sed pluralitas importat numerum; ergo non sunt plures personae in divinis.
4. PRAETEREA. Ubicumque est numerus, ibi est totum, et pars. Si igitur in Deo sit numerus personarum, erit in Deo ponere totum, et partem: quod simplicitati divinae repugnat.
SED CONTRA est, quod dicit Athan. (in suo Symbolo Fidei): Alia est persona Patris, alia Filii, alia Spiritus Sancti; ergo Pater, et Filius, et Spiritus Sanctus sunt plures personae.
RESPONDEO dicendum, quod plures esse personas in divinis sequitur ex praemissis: ostensum est enim supra (art. 4. q. praec.), quod hoc nomen, persona, significat in divinis relationem, ut rem subsistentem in natura divina. Supra autem habitum est (q. 28. art. 1. 3. et 4.), quod sunt plures relationes reales in divinis. Unde sequitur, quod sint plures res subsistentes in divina natura. Et hoc est esse plures personas in divinis.
AD PRIMUM ergo dicendum, quod substantia non ponitur in definitione personae, secundum quod significat essentiam: sed secundum quod significat suppositum. Quod patet ex hoc, quod additur: individua. Ad significandum autem substantiam sic dictam habent Graeci nomen hypostasis. Unde, sicut nos dicimus tres personas, ita ipsi dicunt tres hypostases. Nos autem non consuevimus dicere tres substantias, ne intelligerentur tres essentiae propter nominis aequivocationem.
AD SECUNDUM dicendum, quod proprietates absolutae in divinis, ut bonitas, et sapientia, non opponuntur ad invicem, unde neque realiter distinguuntur. Quamvis ergo eis conveniat subsistere, non tamen sunt plures res subsistentes, quod est esse plures personas; proprietates autem absolutae in rebus creatis non subsistunt, licet realiter ab invicem distinguantur, ut albedo, et dulcedo. Sed proprietates relativae in Deo et subsistunt, et realiter ab invicem distinguuntur, ut supra dictum est (q. 28. art. 3.). Unde pluralitas talium proprietatum sufficit ad pluralitatem personarum in divinis.
AD TERTIUM dicendum, quod a Deo propter summam unitatem, et simplicitatem excluditur omnis pluralitas absolute dictorum, non autem pluralitas relationum, quia relationes praedicantur de aliquo, ut ad alterum. Et sic compositionem in ipso, de quo dicuntur, non important, ut Boetius in eodem libro docet.
AD QUARTUM dicendum, quod numerus est duplex, scilicet numerus simplex, vel absolutus, ut duo, et tria, et quatuor; et numerus, qui est in rebus numeratis, ut duo homines, et duo equi. Si igitur in divinis accipiatur numerus absolute, sive abstracte, nihil prohibet in eo esse totum, et partem; et sic non est nisi in acceptione intellectus nostri; non enim numerus absolutus a rebus numeratis est, nisi in intellectu. Si autem accipiamus numerum, prout est in rebus numeratis, sic in rebus quidem creatis unum est pars duorum, et duo trium, ut unus homo duorum, et duo trium: sed non est sic in Deo, quia tantus est Pater, quanta tota Trinitas, ut infra patebit (q. 42. art. 4. ad 3.).


ARTICULUS II
174

UTRUM IN DEO SINT PLURES PERSONAE, QUAM TRES

(Inf. q. 31. art. 1. et q. 41. art. 6. et Dist. 10. art. 5. et lib. 4. Contr. g. cap. 13. et 26. et Pot. q. 9. art. 9. et Opusc. 3. cap. 56. et 60.).

AD SECUNDUM sic proceditur. Videtur, quod in Deo sint plures personae, quam tres. Pluralitas enim personarum in divinis est secundum pluralitatem proprietatum relativarum, ut dictum est (art. praec.): sed quatuor sunt relationes in divinis, ut supra dictum est (q. 28. art. 4.), scilicet paternitas, filiatio, communis spiratio, et processio; ergo quatuor personae sunt in divinis.
2. PRAETEREA. Non plus differt natura a voluntate in Deo, quam natura ab intellectu; sed in divinis est alia persona, quae procedit per modum voluntatis, ut amor, et alia, quae procedit per modum naturae, ut Filius; ergo est etiam alia, quae procedit per modum intellectus, ut Verbum, et alia, quae procedit per modum naturae, ut Filius. Et sic iterum sequitur, quod non sunt tantum tres personae in divinis,
3. PRAETEREA. In rebus creatis quod excellentius est, plures habet operationes intrinsecas; sicut homo supra alia animalia habet intelligere, et velle: sed Deus in infinitum excedit omnem creaturam; ergo non solum est ibi persona procedens per modum voluntatis, et per modum intellectus, sed infinitis aliis modis; ergo sunt infinitae personae in divinis.
4. PRAETEREA. Ex infinita bonitate Patris est, quod infinite seipsum communicet producendo personam divinam: sed etiam in Spiritu Sancto est infinita bonitas; ergo Spiritus Sanctus producit divinam personam, et illa aliam, et sic in infinitum.
5. PRAETEREA. Omne, quod continetur sub determinato numero, est mensuratum; numerus enim mensura quaedam est: sed personae divinae sunt immensae, ut patet per Athan. (in suo Symb. Fid.): Immensus Pater, immensus Filius, immensus Spiritus Sanctus; non ergo sub numero ternario continentur.
SED CONTRA est, quod dicitur 1. Joan. ult.: Tres sunt, qui testimonium dant in coelo, Pater, Verbum, et Spiritus Sanctus. Quaerentibus autem: Quid tres? respondetur: Tres personae, ut August. dicit 7. de Trinit. (cap. 4 et seqq.). Sunt igitur tres personae tantum in divinis.
RESPONDEO dicendum, quod secundum praemissa (art. praec. et art. 4. q. 29.) necesse est ponere tantum tres personas in divinis. Ostensum est enim (art. praec.), quod plures personae sunt plures relationes subsistentes ab invicem realiter distinctae. Realis autem distinctio inter relationes divinas non est, nisi in ratione oppositionis relativae. Ergo oportet duas relationes oppositas ad duas personas pertinere. Si quae autem relationes oppositae non sunt, ad eandem personam necesse est eas pertinere. Paternitas ergo, et filiatio, cum sint oppositae relationes, ad duas personas ex necessitate pertinent. Paternitas igitur subsistens est persona Patris, et filiatio subsistens est persona Filii. Aliae autem duae relationes ad neutram harum oppositionem habent, sed sibi invicem opponuntur: impossibile est igitur, quod ambae uni personae conveniant. Oportet ergo, quod vel una earum conveniat utrique dictarum personarum, aut quod una uni, et alia alii: non autem potest esse, quod processio conveniat Patri, et Filio, vel alteri eorum: quia sic sequeretur, quod processio intellectus, quae est generatio in divinis, secundum quam accipitur paternitas et filiatio, prodiret ex processione amoris, secundum quam accipitur spiratio, et processio, si persona [al. et persona] generans, et genita procederent a spirante. Quod est contra praemissa (q. 27. art. 3. et 4.). Relinquitur ergo, quod spiratio conveniat et personae Patris, et personae Filii, utpote nullam habens oppositionem relativam nec ad paternitatem, nec ad filiationem. Et per consequens oportet, quod conveniat processio alteri personae, quae dicitur persona Spiritus Sancti, quae per modum amoris procedit, ut supra habitum est (loc. nunc cit.). Relinquitur ergo tantum tres personas esse in divinis, scilicet Patrem, et Filium, et Spiritum Sanctum.
AD PRIMUM ergo dicendum, quod licet sint quatuor relationes in divinis, tamen una earum, scilicet spiratio, non separatur a persona Patris, et Filii, sed convenit utrique. Et sic, licet sit relatio, non tamen dicitur proprietas, quia non convenit uni tantum personae; neque est relatio personalis, idest constituens personam. Sed hae tres relationes, paternitas, filiatio, et processio, dicuntur proprietates personales, quasi personas constituentes: nam paternitas est persona Patris, filiatio persona Filii, processio persona Spiritus Sancti procedentis.
AD SECUNDUM dicendum, quod id, quod procedit per modum intellectus, ut Verbum, procedit secundum rationem similitudinis, sicut etiam id, quod procedit per modum naturae. Et ideo supra dictum est (q. 27. art. 2.), quod processio Verbi divini est ipsa generatio per modum naturae. Amor autem, inquantum hujusmodi, non procedit, ut similitudo illius, a quo procedit, licet in divinis amor sit coessentialis, inquantum est divinus. Et ideo processio amoris non dicitur generatio in divinis.
AD TERTIUM dicendum, quod homo, cum sit perfectior aliis animalibus, habet plures operationes intrinsecas, quam alia animalia; quia ejus perfectio est per modum compositionis. Unde in angelis, qui sunt perfectiores, et simpliciores, sunt pauciores operationes intrinsecae, quam in homine; quia in eis non est imaginari, sentire, et hujusmodi; sed in Deo secundum rem non est nisi una operatio, quae est sua essentia. Sed quomodo sint duae processiones, supra ostensum est (q. 27. art. 3. et 5.).
AD QUARTUM dicendum, quod ratio illa procederet, si Spiritus Sanctus haberet aliam numero bonitatem a bonitate Patris: oporteret enim, quod, sicut Pater per suam bonitatem producit personam divinam, ita et Spiritus Sanctus. Sed una, et eadem bonitas Patris est, et Spiritus Sancti. Neque etiam est distinctio, nisi per relationes personarum. Unde bonitas convenit Spiritui Sancto, quasi habita ab alio; Patri autem, sicut a quo communicatur alteri. Oppositio autem relationis non permittit, ut cum relatione Spiritus Sancti sit relatio principii respectu divinae personae; quia ipse procedit ab aliis personis, quae in divinis esse possunt.
AD QUINTUM dicendum, quod numerus determinatus (si accipiatur numerus simplex, qui est tantum in acceptione intellectus) per unum mensuratur. Si vero accipiatur numerus rerum in divinis personis, sic non competit ibi ratio mensurati; quia eadem est magnitudo trium personarum, ut infra patebit (q. 42. art. 1. et 4.). Idem autem non mensuratur per idem.


ARTICULUS III
175

UTRUM TERMINI NUMERALES PONANT ALIQUID IN DIVINIS

(1. Dist. 24. q. 1. art. 3. et Pot. q. 9. art. 7. et Quodl. 10. q. 1. art. 1.).

AD TERTIUM sic proceditur. Videtur, quod termini numerales ponant aliquid in divinis. Unitas enim divina est ejus essentia: sed omnis numerus est unitas repetita; ergo omnis terminus numeralis in divinis significat essentiam; ergo ponit aliquid in Deo.
2. PRAETEREA. Quidquid dicitur de Deo, et creaturis, eminentius convenit Deo, quam creaturis: sed termini numerales in creaturis aliquid ponunt; ergo multo magis in Deo.
3. PRAETEREA. Si termini numerales non ponunt aliquid in divinis, sed inducuntur ad removendum tantum, ut per pluralitatem removeatur unitas, et per unitatem pluralitas, sequitur, quod sit circulatio in ratione confundens intellectum, et nihil certificans; quod est inconveniens. Relinquitur ergo, quod termini numerales aliquid ponunt in divinis.
SED CONTRA est, quod Hilar. dicit in 4. de Trinit.: Sustulit singularitatis, ac solitudinis intelligentiam professio consortii, quod est professio pluralitatis. Et Ambros. dicit in lib. 1. de Fid. (cap. 2.): Cum unum Deum dicimus, unitas pluralitatem excludit deorum, non quantitatem in Deo ponimus. Ex quibus videtur, quod hujusmodi nomina sunt inducta in divinis ad removendum, non ad ponendum aliquid.
RESPONDEO dicendum, quod Magister in Sententiis (1. dist. 24.) ponit, quod termini numerales non ponunt aliquid in divinis, sed removent tantum. Alii vero dicunt contrarium. Ad evidentiam igitur hujus considerandum est, quod omnis pluralitas consequitur aliquam divisionem. Est autem duplex divisio. Una materialis, quae fit secundum divisionem continui; et hanc consequitur numerus, qui est species quantitatis. Unde talis numerus non est, nisi in rebus materialibus habentibus quantitatem. Alia est divisio formalis, quae fit per oppositas, vel diversas formas. Et hanc divisionem sequitur multitudo, quae non est in aliquo genere, sed est de transcendentibus, secundum quod ens dividitur per unum, et multa. Et talem multitudinem solam contingit esse in rebus immaterialibus. Quidam igitur non considerantes nisi multitudinem, quae est [al. solam, quae est] species quantitatis discretae (quia videbant, quod quantitas discreta non habet locum in divinis), posuerunt, quod termini numerales non ponunt aliquid in Deo, sed removent tantum. Alii vero eamdem multitudinem considerantes dixerunt, quod, sicut scientia ponitur in Deo secundum rationem propriam scientiae, non autem secundum rationem sui generis (quia in Deo nulla est qualitas) ita numerus in Deo ponitur secundum propriam rationem numeri, non autem secundum rationem sui generis, quod est quantitas.
Nos autem dicimus, quod termini numerales, secundum quod veniunt in praedicationem divinam, non sumuntur a numero, qui est species quantitatis; quia sic de Deo non dicerentur, nisi metaphorice, sicut et aliae proprietates corporalium, sicut latitudo, longitudo, et similia: sed sumuntur a multitudine, secundum quod est transcendens. Multitudo autem sic accepta hoc modo se habet ad multa, de quibus praedicatur, sicut unum, quod convertitur cum ente ad ens. Hujusmodi autem unum, sicut supra dictum est (q. 11. art. 1.), cum de Dei unitate ageretur, non addit aliquid supra ens, nisi negationem divisionis tantum. Unum enim significat ens indivisum. Et ideo de quocumque dicatur unum, significatur illa res indivisa: sicut unum dictum de homine significat naturam, vel substantiam hominis non divisam. Et eadem ratione, cum dicuntur res multae, multitudo sic accepta significat res illas cum indivisione circa unamquamque earum. Numerus autem, qui est species quantitatis, ponit quoddam accidens additum supra ens, et similiter unum, quod est principium numeri. Termini ergo numerales significant in divinis illa, de quibus dicuntur, et super hoc nihil addunt, nisi negationem, ut dictum est (loc. cit.) et quantum ad hoc, veritatem dixit Magist. in Sentent. (loc. cit.). Ut cum dicimus: essentia est una, unum significat essentiam indivisam; cum dicimus: persona est una, significat personam indivisam; cum dicimus; personae sunt plures significantur illae personae, et indivisio circa unamquamque earum; quia de ratione multitudinis est, quod ex unitatibus constet.
AD PRIMUM ergo dicendum, quod unum, cum sit de transcendentibus, est communius, quam substantia, et quam relatio, et similiter multitudo. Unde potest stare in divinis et pro substantia, et pro relatione, secundum quod competit his, quibus adjungitur. Et tamen per hujusmodi nomina supra essentiam, vel relationem, additur ex eorum significatione propria negatio quaedam divisionis, ut dictum est (in corp. art. loc. ibi cit.).
AD SECUNDUM dicendum, quod multitudo, quae ponit aliquid in rebus creatis, est species quantitatis, quae non transumitur in divinam praedicationem, sed tantum multitudo transcendens, quae non addit supra ea, de quibus dicitur, nisi indivisionem circa singula. Et talis multitudo dicitur de Deo.
AD TERTIUM dicendum, quod unum non est remotivum multitudinis, sed divisionis, quae est prior secundum rationem, quam unum, vel multitudo. Multitudo autem non removet unitatem, sed removet divisionem circa unumquodque eorum, ex quibus constat multitudo. Et haec supra exposita sunt (q. 11. art. 2.), cum de divina unitate ageretur. Sciendum tamen est, quod auctoritates in oppositum inductae non probant sufficienter propositum. Licet enim pluralitate excludatur solitudo, et unitate deorum pluralitas, non tamen sequitur, quod his nominibus hoc solum significetur. Albedine enim excluditur nigredo; non tamen nomine albedinis significatur sola nigredinis exclusio.


ARTICULUS IV
176

UTRUM HOC NOMEN, PERSONA, POSSIT ESSE COMMUNE TRIBUS PERSONIS

(1. Dist. 25. art. 3. et Pot. q. 8. art. 3. ad 11. et q. 9. art. 4. ad 4.).

AD QUARTUM sic proceditur. Videtur, quod hoc nomen, persona, non possit esse commune tribus personis. Nihil enim est commune tribus personis, nisi essentia; sed hoc nomen, persona, non significat essentiam in recto; ergo non est commune tribus.
2. PRAETEREA. Commune opponitur incommunicabili: sed de ratione personae est, quod sit incommunicabilis, ut patet ex definitione Richar. de S. Vict. supra posita (q. 29. art. 3. ad 4.); ergo hoc nomen, persona, non est commune tribus.
3. PRAETEREA. Si est commune tribus, aut ista communitas attenditur secundum rem, aut secundum rationem: sed non secundum rem, quia sic tres personae essent una persona: nec iterum secundum rationem tantum, quia sic persona esset universale. In divinis autem non est universale, et particulare, neque genus, neque species, ut supra ostensum est (q. 3. art. 5.); non ergo hoc nomen, persona, est commune tribus.
SED CONTRA est, quod dicit August. 7. de Trinit. (cap. 4. et seqq. et lib. 5. cap. 9. in fin.), quod, cum quaereretur: Quid tres? responsum est: Tres personae, quia commune est eis id, quod est persona.
RESPONDEO dicendum, quod ipse modus loquendi ostendit, hoc nomen, persona, tribus esse commune, cum dicimus tres personas: sicut cum dicimus: tres homines, ostendimus, hominem esse commune tribus. Manifestum est autem, quod non est communitas rei, sicut una essentia communis est tribus, quia sic sequeretur, unam esse personam trium, sicut essentia est una. Qualis autem sit communitas, investigantes diversimode locuti sunt. Quidam enim dixerunt, quod est communitas negationis propter hoc, quod in definitione personae ponitur incommunicabile. Quidam autem dixerunt, quod est communitas intentionis, eo quod in definitione personae ponitur individuum: sicut, si dicatur, quod esse speciem est commune equo, et bovi; sed utrumque horum excluditur per hoc, quod hoc nomen persona non est nomen negationis, neque intentionis, sed est nomen rei. Et ideo dicendum est, quod etiam in rebus humanis nomen, persona, est commune communitate rationis, non sicut genus, vel species, sed sicut individuum vagum. Nomina enim generum, vel specierum, ut homo, vel animal, sunt imposita ad significandum ipsas naturas communes, non autem intentiones naturarum communium quae significantur his nominibus, genus, vel species. Sed individuum vagum (ut aliquis homo) significat naturam communem cum determinato modo essendi, qui competit singularibus, ut scilicet sit per se subsistens distinctum ab aliis. Sed in nomine singularis designati significatur determinatum distinguens, sicut in nomine Socratis haec caro, et hoc os. Hoc tamen interest, quod aliquis homo significat naturam, vel individuum ex parte naturae cum modo existendi, qui competit singularibus. Hoc autem nomen, persona, non est impositum ad significandum individuum ex parte naturae, sed ad significandum rem subsistentem in tali natura. Hoc autem est commune secundum rationem omnibus personis divinis, ut unaquaeque earum subsistat in natura divina distincta ab aliis. Et sic hoc nomen, persona, secundum rationem est commune tribus personis divinis.
AD PRIMUM ergo dicendum, quod ratio illa procedit de communitate rei.
AD SECUNDUM dicendum, quod, licet persona sit incommunicabilis, tamen ipse modus existendi incommunicabiliter potest esse pluribus communis.
AD TERTIUM dicendum, quod, licet sit communitas rationis, et non rei; tamen non sequitur, quod in divinis sit universale, vel particulare, vel genus, vel species: tum quia neque in rebus humanis communitas personae est communitas generis, vel speciei: tum, quia personae divinae habent unum esse: genus autem, et species, et quodlibet universale praedicatur de pluribus secundum esse differentibus.




QUAESTIO XXXI

DE HIS, QUAE AD UNITATEM, VEL PLURALITATEM PERTINENT IN DIVINIS, IN QUATUOR ARTICULOS DIVISA

Post haec considerandum est de his, quae ad unitatam, vel pluralitatem pertinent in Divinis.

Et circa hoc quaeruntur quatuor.

Primo. De ipso nomine Trinitatis.
Secundo. Utrum possit dici: Filius est alius a Patre.
Tertio. Utrum dictio exclusiva, quae videtur alietatem excludere, possit adjungi nomini essentiali in Divinis.
Quarto. Utrum possit adjungi termino personali.


ARTICULUS I
177

UTRUM SIT TRINITAS IN DIVINIS

(1. Dist. 24. q. 2. art. 2. et 2. Dist. 2. q. 1. art. 5. corp. et opusc. 3. cap. 30. 50. 51. et 52.).

AD PRIMUM sic proceditur. Videtur, quod non sit Trinitas in divinis. Omne enim nomen in divinis vel significat substantiam, vel relationem: sed hoc nomen, Trinitas, non significat substantiam, praedicaretur enim de singulis personis; neque significat relationem, quia non dicitur secundum nomen ad aliud; ergo nomine Trinitatis non est utendum in Divinis.
2. PRAETEREA. Hoc nomen, Trinitas, videtur esse nomen collectivum, cum significet multitudinem: tale autem nomen non convenit in divinis, cum unitas importata per nomen collectivum sit minima unitas. In divinis autem est maxima unitas; ergo hoc nomen, Trinitas, non convenit in divinis.
3. PRAETEREA. Omne trinum est triplex: sed in Deo non est triplicitas, cum triplicitas sit species inaequalitatis: ergo nec Trinitas.
4. PRAETEREA. Quidquid est in Deo, est in unitate essentiae divinae, quia Deus est sua essentia. Si igitur Trinitas est in Deo, erit in unitate essentiae divinae. Et sic in Deo erunt tres essentiales unitates, quod est haereticum.
5. PRAETEREA. In omnibus, quae dicuntur de Deo, concretum praedicatur de abstracto: deitas enim est Deus, et paternitas est Pater: sed Trinitas non potest dici trina, quia sic essent novem res in divinis, quod est erroneum; ergo nomine Trinitatis non utendum in divinis.
SED CONTRA est, quod Athan. (in Symb. Fid.) dicit, quod Unitas in Trinitate, et Trinitas in Unitate veneranda sit.
RESPONDEO dicendum, quod nomen Trinitatis in divinis significat determinatum numerum personarum. Sicut igitur ponitur pluralitas personarum in divinis, ita utendum est nomine Trinitatis: quia hoc idem, quod significat pluralitas indeterminate, significat hoc nomen, Trinitas, determinate.
AD PRIMUM ergo dicendum, quod hoc nomen, Trinitas, secundum etymologiam vocabuli videtur significare unam essentiam trium personarum, secundum quod dicitur Trinitas, quasi trium unitas. Sed secundum proprietatem vocabuli significat magis numerum personarum unius essentiae: et propter hoc non possumus dicere, quod Pater sit Trinitas, quia non est tres personae. Non autem significat ipsas relationes personarum; sed magis numerum personarum ad invicem relatarum; et inde est, quod secundum nomen ad aliud non refertur.
AD SECUNDUM dicendum, quod nomen collectivum duo importat, scilicet pluralitatem suppositorum, et unitatem quandam, scilicet ordinis alicujus. Populus enim est multitudo hominum sub aliquo ordine comprehensorum. Quantum ergo ad primum, hoc nomen, Trinitas, convenit cum nominibus collectivis: sed quantum ad secundum differt: quia in divina Trinitate non solum est unitas ordinis, sed cum hoc est etiam unitas essentiae.
AD TERTIUM dicendum, quod Trinitas absolute dicitur. Significat enim numerum ternarium personarum. Sed triplicitas significat proportionem inaequalitatis. Est enim species proportionis inaequalis, sicut patet per Boet. in Arithmetica (lib. 1. cap. 23.). Et ideo non est in Deo triplicitas, sed Trinitas.
AD QUARTUM dicendum, quod in Trinitate divina intelligitur et numerus, et personae numeratae. Cum ergo dicimus trinitatem in unitate, non ponimus numerum in unitate essentiae, quasi sit ter una, sed personas numeratas ponimus in unitate naturae: sicut supposita alicujus naturae dicuntur esse in natura illa. E converso autem dicitur unitatem in Trinitate, sicut natura dicitur esse in suis suppositis.
AD QUINTUM dicendum, quod, cum dicitur: Trinitas est trina, ratione numeri importati, significatur multiplicatio ejusdem numeri in seipsum, cum hoc, quod dico trinum, importet distinctionem in suppositis illius, de quo dicitur. Et ideo non potest dici, quod Trinitas sit trina: quia sequeretur, si Trinitas esset trina, quod tria essent supposita Trinitatis: sicut, cum dicitur: Deus est trinus, sequitur, quod sunt tria supposita Deitatis.


ARTICULUS II
178

UTRUM FILIUS SIT ALIUS A PATRE

(1. Dist. 9. q. 1. art. 1. et Dist. 24. q. 2. art. 1.).

AD SECUNDUM sic proceditur. Videtur, quod Filius non sit alius a Patre. Alius enim est relativum diversitatis substantiae. Si igitur Filius est alius a Patre, videtur, quod sit a Patre diversus. Quod est contra August. 7. de Trin. (cap. ult.), ubi dicit, quod, cum dicimus tres personas, non diversitatem intelligere volumus.
2. PRAETEREA. Quicumque sunt alii ab invicem, aliquo modo ab invicem differunt; si igitur Filius est alius a Patre, sequitur, quod sit differens a Patre. Quod est contra Ambr. in 1. de Fide (ad Gratianum cap. 2.), ubi ait: Pater, et Filius deitate unum sunt, nec est ibi substantiae differentia, neque ulla diversitas.
3. PRAETEREA. Alienum ab alio dicitur: sed Filius non est alienus a Patre: dicit enim Hilar. in 7. de Trin. (non longe a fin.) quod in divinis personis nihil est diversum, nihil alienum, nihil separabile; ergo Filius non est alius a Patre.
4. PRAETEREA. Alius, et aliud idem significant, sed sola generis consignificatione differunt. Si ergo Filius est alius a Patre, videtur sequi, quod Filius sit aliud a Patre.
SED CONTRA est, quod Aug. (Fulgentius) dicit in lib. de Fide ad Petrum: (ex cap. 1.): Una est enim essentia Patris, et Filii, et Spiritus Sancti, in qua non est aliud Pater, aliud Filius, aliud Spiritus Sanctus, quamvis personaliter sit alius Pater, alius Filius, alius Spiritus Sanctus.
RESPONDEO dicendum, quod, quia ex verbis inordinate prolatis incurritur haeresis, ut Hier. dicit (citatur autem 4. Sent. a Magist. dist. 13. in fin.), ideo cum de Trinitate loquimur, cum cautela, et modestia est agendum; quia, ut August. dicit in 1. de Trinit. (cap. 3.): Nec periculosius alicubi erratur, nec laboriosius aliquid quaeritur, nec fructuosius aliquid invenitur. Oportet autem in his, quae de Trinitate loquimur, duos errores oppositos cavere, temperate inter utrumque procedentes, scilicet errorem Arii, qui posuit cum Trinitate personarum Trinitatem substantiarum, et errorem Sabellii, qui posuit cum unitate essentiae unitatem personae. Ad evitandum igitur errorem Arii, vitare debemus in divinis nomen diversitatis, et differentiae, ne tollatur unitas essentiae: possumus autem uti nomine distinctionis propter oppositionem relativam. Unde, sicubi in aliqua scriptura authentica diversitas, vel differentia personarum invenitur, sumitur diversitas, vel differentia pro distinctione. Ne autem tollatur simplicitas divinae essentiae, vitandum est nomen separationis, et divisionis, quae est totius in partes; ne autem tollatur aequalitas, vitandum est nomen disparitatis; ne vero tollatur similitudo, vitandum est nomen alieni, et discrepantis. Dicit enim Ambr. in lib. 1. de Fid. (cap. 2.) quod in Patre et Filio non est discrepans, sed una divinitas. Et secundum Hilar., ut dictum est (loc. cit. in arg. 3.), in divinis nihil est alienum, nihil separabile.
Ad vitandum vero errorem Sabellii, vitare debemus singularitatem, ne tollatur communicabilitas essentiae divinae. Unde Hilar. dicit 7. de Trinit.: Patrem, et Filium singularem Deum praedicare sacrilegum est. Debemus etiam vitare nomen, unici, ne tollatur numerus personarum. Unde Hilar. in eod. lib. dicit, quod a Deo excluditur singularis, atque unici intelligentia: dicimus tamen unicum filium, quia non sunt plures filii in divinis. Neque tamen dicimus unicum Deum, quia pluribus deitas est communis. Vitamus etiam nomen confusi, ne tollatur ordo naturae a personis; unde Ambr. dicit 1. de Fide: Neque confusum est, quod unum est, neque multiplex esse potest, quod indifferens est. Vitandum est etiam nomen solitarii, ne tollatur consortium trium personarum. Dicit enim Hilar. in 4. de Trinit.: Nobis neque solitarius, neque diversus Deus est confitendus. Hoc autem nomen alius masculine sumptum non importat, nisi distinctionem suppositi: unde convenienter dicere possumus, quod Filius est alius a Patre, quia scilicet est aliud suppositum divinae naturae, sicut est alia persona, et alia hypostasis.
AD PRIMUM ergo dicendum, quod alius, quia est sicut quoddam particulare nomen, tenet se ex parte suppositi: unde ad ejus rationem sufficit distinctio substantiae, quae est hypostasis, vel persona. Sed diversitas requirit distinctionem substantiae, quae est essentia. Et ideo non possumus dicere, quod Filius sit diversus a Patre, licet sit alius.
AD SECUNDUM dicendum, quod differentia importat distinctionem formae. Est autem tantum una forma in divinis, ut patet per id, quod dicitur Philipp. 2.: Qui cum in forma Dei esset. Et ideo nomen differentiae non proprie competit in divinis, ut patet per auctoritatem inductam (in 2. arg.). Utitur tamen Damasc. (lib. 3. Orth. Fid. cap. 5.) nomine differentiae in divinis personis, secundum quod proprietas relativa significatur per modum formae. Unde dicit, quod non differunt ab invicem hypostases secundum substantiam, sed secundum determinatas proprietates. Sed differentia sumitur pro distinctione, ut dictum est (in corp. art.).
AD TERTIUM dicendum, quod alienum est, quod est extraneum, et dissimile. Sed hoc non importatur, cum dicitur alius: et ideo dicimus Filium alium a Patre, licet non dicamus alienum.
AD QUARTUM dicendum, quod neutrum genus est informe, masculinum autem est formatum, et distinctum, et similiter foemininum. Et ideo convenienter per neutrum genus significatur essentia communis; per masculinum autem, et foemininum aliquod suppositum determinatum in communi natura. Unde etiam in rebus humanis si quaeratur: Quis est iste? respondetur: Socrates, quod nomen est suppositi. Si autem quaeratur: Quid est iste? respondetur: Animal rationale, et mortale. Et ideo, quia in divinis distinctio est secundum personas, non autem secundum essentiam, dicimus, quod Pater est alius a Filio, sed non aliud; et e converso dicimus, quod sunt unum, sed non unus.


ARTICULUS III
179

UTRUM DICTIO EXCLUSIVA, SOLUS, SIT ADDENDA TERMINO ESSENTIALI IN DIVINIS

(1. Dist. 21. q. 1. art. 1.).

AD TERTIUM sic proceditur. Videtur, quod dictio exclusive, solus, non sit addenda termino essentiali in divinis: quia secundum Philos. in 2. Elench. (cap. 3.): Solus est, qui cum alio non est: sed Deus est cum angelis, et sanctis animabus; ergo non possumus dicere Deum solum.
2. PRAETEREA. Quidquid adjungitur termino essentiali in divinis, potest praedicari de qualibet persona per se, et de omnibus simul, quia enim convenienter dicitur sapiens Deus, possumus dicere, Pater est sapiens Deus: et Trinitas est sapiens Deus, sed August. in 6. de Trinit. (cap. 9.) dicit: Consideranda est illa sententia, qua dicitur non esse Patrem verum Deum solum [al. Deum verum solum non esse Patrem solum]; ergo non potest dici solus Deus.
3. PRAETEREA. Si haec dictio, solus, adjungitur termino essentiali, aut hoc erit respectu praedicati personalis, aut respectu praedicati essentialis: sed non respectu praedicati personalis; quia haec est falsa: solus Deus est Pater, cum etiam homo sit pater. Neque etiam respectu praedicati essentialis; quia, si haec esset vera, solus Deus creat, videtur sequi, quod haec esset vera, solus pater creat: quia quidquid dicitur de Deo, potest dici de Patre. Haec autem est falsa; quia etiam Filius est creator. Non ergo haec dictio, solus, potest in divinis adjungi termino essentiali.
SED CONTRA est, quod dicitur 1. ad Timoth. 1.: Regi saeculorum immortali, invisibili, soli Deo.
RESPONDEO dicendum, quod haec dictio, solus, potest accipi ut categorematica, vel syncategorematica. Dicitur autem dictio categorematica, quae absolute ponit rem significatam circa aliquod suppositum, ut albus circa hominem, cum dicitur homo albus. Si ergo sic accipiatur haec dictio, solus, nullo modo potest adjungi alicui termino in divinis, quia poneret solitudinem circa terminum, cui adjungeretur; et sic sequeretur Deum esse solitarium. Quod est contra praedicta (art. praec.). Dictio vero syncategorematica dicitur, quae importat ordinem praedicati ad subjectum, sicut haec dictio, omnis, vel nullus; et similiter haec dictio, solus, quia excludit omne aliud suppositum a consortio praedicati. Sicut, cum dicitur, solus Socrates scribit, non datur intelligi, quod Socrates sit solitarius, sed quod nullus sit ei consors in scribendo, quamvis cum eo multis existentibus. Et per hunc modum nihil prohibet, hanc dictionem, solus, adjungere alicui essentiali termino in divinis, inquantum excluduntur omnia alia a Deo a consortio praedicati: ut si dicamus: solus Deus est aeternus, quia nihil praeter Deum est aeternum.
AD PRIMUM ergo dicendum, quod, licet Angeli, et animae sanctae semper sint cum Deo; tamen, si non esset pluralitas personarum in divinis, sequeretur, quod Deus esset solus, vel solitarius. Non enim tollitur solitudo per associationem alicujus, quod est extraneae naturae: dicitur enim aliquis solus esse in horto, quamvis sint ibi multae plantae, et animalia. Et similiter diceretur Deus esse solus, vel solitarius, Angelis, et hominibus cum eo existentibus, si non essent in divinis personae plures. Consociatio igitur Angelorum, et animarum non excludit solitudinem absolutam a divinis, multo minus solitudinem respectivam, et per comparationem ad aliquod praedicatum.
AD SECUNDUM dicendum, quod haec dictio, solus, proprie loquendo, non ponitur ex parte praedicati, quod sumitur formaliter: respicit enim suppositum, inquantum excludit aliud suppositum ab eo, cui adjungitur. Sed hoc adverbium, tantum, cum sit exclusivum, potest poni ex parte subjecti, et ex parte praedicati. Possumus enim dicere, tantum Socrates currit, idest, nullus alius: et Socrates currit tantum, idest, nihil aliud facit. Unde non proprie dici potest Pater est solus Deus, vel Trinitas est solus Deus, nisi forte ex parte praedicati intelligatur aliqua implicatio; ut dicatur, Trinitas est Deus, qui est solus Deus. Et secundum hoc etiam posset esse vera ista; Pater est Deus, qui est solus Deus, si relativum referret praedicatum, et non suppositum. Augustinus autem cum dicit patrem non esse solum Deum, sed Trinitatem esse solum Deum, loquitur expositive, ac si diceret, cum dicitur, regi saeculorum invisibili, soli Deo, non esse exponendum de persona Patris, sed de sola Trinitate.
AD TERTIUM dicendum, quod utroque modo potest haec dictio, solus, adjungi termino essentiali. Haec enim propositio: solus Deus est Pater, est duplex, quia ly Pater potest praedicare personam Patris. Et sic est vera: non enim homo est illa persona. Vel potest praedicare relationem tantum. Et sic est falsa: quia relatio paternitatis etiam in aliis invenitur, licet non univoce. Similiter haec est vera: solus Deus creat; nec tamen sequitur: ergo solus Pater: quia, ut Sophistae dicunt, dictio exclusiva immobilitat terminum, cui adjungitur, ut non possit fieri sub eo descensus pro aliquo suppositorum. Non enim sequitur: solus homo est animal rationale mortale; ergo solus Socrates.


ARTICULUS IV
180

UTRUM DICTIO EXCLUSIVA POSSIT ADJUNGI TERMINO PERSONALI

(1. Dist. 21. q. 1. art. 2. et lib. 4. Contr. g. cap. 25. et Pot. q. 10. art. 4. ad 12.).

AD QUARTUM sic proceditur. Videtur, quod dictio exclusiva possit adjungi termino personali, etiamsi praedicatum sit commune. Dicit enim Dominus ad patrem loquens, Joan. 17.: Ut cognoscant te solum Deum verum; ergo solus Pater est Deus verus.
2. PRAETEREA. Matth. 11. dicitur: Nemo novit Filium, nisi Pater. Quod idem significat, ac si diceretur: Solus Pater novit Filium: sed nosse Filium est commune; ergo idem quod prius.
3. PRAETEREA. Dictio exclusiva non excludit illud, quod est de intellectu termini, cui adjungitur. Unde non excludit partem, neque universale. Non enim sequitur: solus Socrates est albus; ergo manus ejus non est alba, vel: ergo homo non est albus; sed una persona est in intellectu alterius, sicut Pater in intellectu Filii, et e converso. Non ergo per hoc, quod dicitur: solus Pater est Deus, excluditur Filius, vel Spiritus Sanctus. Et sic videtur haec locutio esse vera.
4. PRAETEREA. Ab Ecclesia cantatur: Tu solus altissimus, Jesu Christe.
SED CONTRA. Haec locutio: solus Pater est Deus, habet duas expositivas, scilicet: Pater est Deus, et nullus alius a Patre est Deus: sed haec secunda est falsa, quia Filius alius est a Patre, qui est Deus; ergo et haec est falsa: solus Pater est Deus: et sic de similibus.
RESPONDEO dicendum, quod, cum dicimus: solus Pater est Deus, haec propositio potest habere multiplicem intellectum. Si enim, solus, ponat solitudinem circa Patrem, sic est falsa, secundum quod sumitur categorematice. Secundum vero quod sumitur syncategorematice, sic iterum potest intelligi multipliciter: quia si excludat a forma subjecti, sic est vera, ut sit sensus: solus Pater est Deus, idest ille, cum quo nullus alius est Pater, est Deus. Et hoc modo exponit August. in 6. de Trinit. (cap. 7.) cum dicit: Solum Patrem dicimus, non quia separatur a Filio, vel Spiritu Sancto, sed hoc dicentes significamus, quod illi simul cum eo non sunt Pater. Sed hic sensus non habetur ex consueto modo loquendi, nisi intellecta aliqua implicatione, ut si dicatur: ille, qui solus dicitur Pater, est Deus. Secundum vero proprium sensum excludit a consortio praedicati. Et sic haec propositio est falsa, si excludit alium masculine. Est autem vera, si excludit aliud neutraliter tantum: quia Filius est alius a Patre, non tamen aliud; similiter et Spiritus Sanctus. Sed quia haec dictio, solus, respicit proprie subjectum, ut dictum est (art. praec.), magis se habet ad excludendum alium, quam aliud. Unde non est extendenda talis locutio, sed pie exponenda, sicubi inveniatur in authentica Scriptura.
AD PRIMUM ergo dicendum, quod, cum dicimus, te solum Deum verum, non intelligitur de persona patris, sed de sola [al. tota] Trinitate, ut August. exponit (lib. 6. de Trin. cap. 9. circ. med.). Vel si intelligatur de persona patris, non excluduntur aliae personae propter essentiae unitatem, prout ly solus excludit tantum aliud, ut dictum est (in corp. art.).
Et similiter dicendum est AD SECUNDUM. Cum enim aliquid essentiale dicitur de Patre, non excluditur Filius, vel Spiritus Sanctus propter essentiae unitatem. Tamen sciendum est, quod in auctoritate praedicta haec dictio, nemo, non idem est, quod nullus homo, quod videtur significare vocabulum: non enim posset excipi persona Patris: sed sumitur secundum usum loquendi distributive pro quacumque rationali natura.
AD TERTIUM dicendum, quod dictio exclusiva non excludit illa, quae sunt de intellectu termini, cui adjungitur, si non differunt secundum suppositum, ut pars, et universale. Sed Filius differt supposito a Patre; et ideo non est similis ratio.
AD QUARTUM dicendum, quod non dicimus absolute, quod solus Filius sit altissimus, sed quod solus sit altissimus cum Spiritu Sancto in gloria Dei Patris.


QUAESTIO XXXII

DE DIVINARUM PERSONARUM COGNITIONE, IN QUATUOR ARTICULOS DIVISA

Consequenter inquirendum est de cognitione divinarum personarum.

Et circa hoc quaeruntur quatuor.

Primo. Utrum per rationem naturalem possint cognosci divinae personae.
Secundo. Utrum sint aliquae notiones divinis personis attribuendae.
Tertio. De numero notionum.
Quarto. Utrum liceat diversimode circa notiones opinari.


ARTICULUS I
181

UTRUM TRINITAS DIVINARUM PERSONARUM POSSIT PER NATURALEM RATIONEM COGNOSCI

(Part. 1. q. 39. art. 7. corp. et 1. Dist. 3. q. 1. art. 4. et lib. 1. Contr. g. cap. 14. et Veri. q. 10. art. 13. et Pot. q. 9. art. 5. corp. et Boet. Trinit. q. 1. art. 4. et Rom. 1. lect. 6. in fin.).

AD PRIMUM sic proceditur. Videtur quod Trinitas divinarum personarum possit per naturalem rationem cognosci. Philosophi enim non devenerunt in Dei cognitionem, nisi per rationem naturalem. Inveniuntur autem a Philosophis multa dicta de Trinitate personarum. Dicit enim Aristot. in 1. de Coelo, et Mundo (tex. 2.): Per hunc numerum, scilicet ternarium, adhibuimus nos ipsos magnificare Deum unum, eminentem proprietatibus eorum, quae sunt creata. Aug. etiam dicit 7. Confess. (cap. 9.): Ibi legi, scilicet in libris Platonicorum, non quidem his verbis, sed hoc idem omnino, multis, et multiplicibus suaderi rationibus, quod in principio erat Verbum, et Verbum erat apud Deum, et Deus erat Verbum, et hujusmodi, quae ibi sequuntur, in quibus verbis distinctio divinarum personarum traditur. Dicitur etiam in Gloss. Rom. 1. et Exod. 8. quod Magi Pharaonis defecerunt in tertio signo, idest in notitia tertiae personae, scilicet Spiritus Sancti, et sic ad minus duas cognoverunt. Trismegistus etiam dixit (in lib. Poemander Dial. 4.): Monas genuit monadem, et in se suum reflexit ardorem. Per quod videtur generatio Filii, et Spiritus Sancti processio intimari. Cognitio ergo divinarum personarum potest per rationem naturalem haberi.
2. PRAETEREA. Richard. de Sancto Vict. dicit in lib. 1. de Trinit. cap. 4.: Credo sine dubio, quod ad quamcumque explanationem veritatis non modo probabilia, imo etiam necessaria argumenta non desint. Unde etiam ad probandum trinitatem personarum aliqui induxerunt rationem ex infinitate bonitatis divinae, quae seipsam infinite communicat in processione divinarum personarum. Quidam vero per hoc, quod nullius boni sine consortio potest esse jucunda possessio. Aug. vero (lib. 10. de Trinit. cap. 11. et 12. et lib. 9. cap. 4. et seqq.) procedit ad manifestandum Trinitatem personarum ex processione Verbi, et amoris in mente nostra; quam viam supra secuti sumus (q. 27. art. 1. et 3.); ergo per rationem naturalem potest cognosci Trinitas personarum.
3. PRAETEREA. Superfluum videtur homini tradere, quod humana ratione cognosci non potest [al. cognosci potest]: sed non est dicendum, quod traditio divina de cognitione Trinitatis sit superflua; ergo Trinitas personarum ratione humana cognosci potest.
SED CONTRA est, quod Hilarius dicit in lib. 2. de Trinit.: Non putet homo, sua intelligentia generationis sacramentum posse consequi. Ambrosius etiam (lib. 1. de fide ad Gratianum, cap. 10.) dicit: Impossibile est generationis scire secretum. Mens deficit, vox silet: sed per originem generationis, et processionis distinguitur Trinitas in personis divinis, ut ex supra dictis patet (q. 30. art. 2.): cum ergo illud homo non possit scire, et intelligentia consequi, ad quod ratio necessaria haberi non potest, sequitur, quod Trinitas personarum per rationem cognosci non possit.
RESPONDEO dicendum, quod impossibile est per rationem naturalem ad cognitionem Trinitatis divinarum personarum pervenire. Ostensum est enim supra (q. 12. art. 4. et 12.), quod homo per rationem naturalem in cognitionem Dei pervenire non potest, nisi ex creaturis. Creaturae autem ducunt in Dei cognitionem, sicut effectus in causam. Hoc igitur solum ratione naturali de Deo cognosci potest, quod competere ei necesse est, secundum quod est omnium entium principium, et hoc fundamento usi sumus supra (q. 12. art. 12.) in consideratione Dei. Virtus autem creativa Dei est communis toti Trinitati: unde pertinet ad unitatem essentiae, non ad distinctionem personarum. Per rationem igitur naturalem cognosci possunt de Deo ea, quae pertinent ad unitatem essentiae, non autem ea, quae pertinent ad distinctionem personarum. Qui autem probare nititur Trinitatem personarum naturali ratione, fidei dupliciter derogat. Primo quidem, quantum ad dignitatem ipsius fidei, quae est ut sit de rebus invisibilibus, quae rationem humanam excedunt: unde Apost. dicit ad Hebr. 11. quod fides est de non apparentibus; et 1. ad Corinth. 2.: Sapientiam loquimur inter perfectos: sapientiam vero non hujus saeculi, neque principum hujus saeculi: sed loquimur Dei sapientiam in mysterio, quae abscondita est. Secundo, quantum ad utilitatem trahendi alios ad fidem. Cum enim aliquis ad probandam fidem inducit rationes, quae non sunt cogentes, cedit in irrisionem infidelium. Credunt enim, quod hujusmodi rationibus innitamur, et propter eas credamus. Quae igitur fidei sunt, non sunt tentanda probare, nisi per auctoritates his, qui auctoritates suscipiunt. Apud alios vero sufficit defendere non esse impossibile, quod praedicat fides. Unde Dion. dicit 2. cap. de Div. Nom. (lect. 1.): Si aliquis est, qui totaliter eloquiis resistit, longe erit a nostra philosophia: si autem ad veritatem eloquiorum, scilicet sacrorum, respicit, hoc et nos canone utimur.
AD PRIMUM ergo dicendum, quod philosophi non cognoverunt mysterium Trinitatis divinarum personarum per propria, quae sunt paternitas, filiatio, et processio, secundum illud Apostoli 1. ad Cor. 2.: Loquimur Dei sapientiam, quam nemo principum hujus saeculi cognovit, idest philosophorum, secundum Gloss. (Hier. in dict. loc.). Cognoverunt tament quaedam essentialia attributa quae appropriantur personis, sicut potentia Patri, sapientia Filio, bonitas Spiritui Sancto, ut infra (q. 39. art. 7.) patebit. Quod ergo Aristot. dicit, per hunc numerum adhibuimus nos ipsos, etc., non est sic intelligendum, quod ipse poneret ternarium numerum in divinis. Sed vult dicere, quod antiqui utebantur ternario numero in sacrificiis, et orationibus propter quandam ternarii numeri perfectionem. In libris etiam Platonicorum invenitur: In principio erat Verbum, non secundum quod Verbum significat personam genitam in divinis: sed secundum quod per Verbum intelligitur ratio idealis, per quam Deus omnia condidit, quae Filio appropriatur. Et licet appropriata tribus personis cognoscerent, dicuntur tamen in tertio signo defecisse, idest in cognitione tertiae personae; quia a bonitate, quae Spiritui Sancto appropriatur, deviaverunt, dum cognoscentes Deum, non sicut Deum glorificaverunt, ut dicitur Rom. 1. Vel quia ponebant Platonici unum primum ens, quod etiam dicebant esse patrem totius universitatis rerum, consequenter ponebant aliam substantiam sub eo, quam vocabant mentem, vel paternum intellectum, in qua erant rationes omnium rerum, sicut Macrob. (lib. 1. non multum procul a medio) recitat super somnium Scipionis. Non autem ponebant aliquam substantiam tertiam separatam, quae videretur Spiritui Sancto respondere. Sic autem nos non ponimus Patrem, et Filium secundum substantiam differentes: sed hoc fuit error Origenis (super illud Joan. 1.: Et Deus erat Verbum. Et idem refert Hieronymus in epist. ad Pamm. et Oceanum, quae incip. Schedulae, quas, cap. 1. cir. fin.) et Arii sequentium in hoc Platonicos. Quod vero Trismegistus dixit: Monas monadem genuit, et in se suum reflexit ardorem, non est referendum ad generationem Filii, vel processionem Spiritus Sancti, sed ad productionem mundi. Nam unus Deus produxit unum mundum propter sui ipsius amorem.
AD SECUNDUM dicendum, quod ad aliquam rem dupliciter inducitur ratio. Uno modo ad probandum sufficienter aliquam radicem: sicut in scientia naturali inducitur ratio sufficiens ad probandum, quod motus coeli semper sit uniformis velocitatis. Alio modo inducitur ratio, non quae sufficienter probet radicem, sed quae radici jam positae ostendat congruere consequentes effectus: sicut in astrologia ponitur ratio excentricorum, et epicyclorum ex hoc, quod, hac positione facta, possunt salvari apparentia sensibilia circa motus coelestes: non tamen ratio haec est sufficienter probans; quia etiam forte alia positione facta salvari possent. Primo ergo modo potest induci ratio ad probandum Deum esse unum, et similia: sed secundo modo se habet ratio, quae inducitur ad manifestationem Trinitatis, quia scilicet, Trinitate posita, congruunt hujusmodi rationes; non tamen ita, quod per has rationes sufficienter probetur Trinitas personarum. Et hoc patet per singula: bonitas enim infinita Dei manifestatur etiam in productione creaturarum, quia infinitae virtutis est ex nihilo producere. Non enim oportet, si infinita bonitate se communicat, quod aliquid infinitum a Deo procedat, sed quod secundum modum suum recipiat divinam bonitatem. Similiter etiam quod dicitur, quod sine consortio non potest esse jucunda possessio alicujus boni, locum habet, quando in una persona non invenitur perfecta bonitas. Unde indiget ad plenam jucunditatis bonitatem bono alicujus alterius consociati sibi. Similitudo autem intellectus nostri non sufficienter probat aliquid de Deo propter hoc, quod intellectus non univoce invenitur in Deo, et in nobis. Et inde est, quod August. super Joan. (tract. 27. circa med.) dicit, quod per fidem venitur ad cognitionem, et non e converso.
AD TERTIUM dicendum, quod cognitio divinarum personarum fuit necessaria nobis dupliciter. Uno modo ad recte sentiendum de creatione rerum. Per hoc enim, quod dicimus Deum omnia fecisse Verbo suo, excluditur error ponentium Deum produxisse res ex necessitate naturae. Per hoc autem, quod ponimus in eo processionem amoris, ostenditur, quod Deus non propter aliquam indigentiam creaturas produxit, neque propter aliquam aliam causam extrinsecam, sed propter amorem suae bonitatis. Unde et Moyses, postquam dixerat: In principio creavit Deus coelum, et terram, subdit: Dixit Deus: Fiat lux, ad manifestationem divini Verbi. Et postea dixit: Vidit Deus lucem, quod esset bona, ad ostendendum approbationem divini amoris. Et similiter in aliis operibus. Alio modo, et principalius, ad recte sentiendum de salute generis humani, quae perficitur per Filium incarnatum, et per donum Spiritus Sancti.


ARTICULUS II
182

UTRUM SINT PONENDAE NOTIONES IN DIVINIS

(Infr. q. 40. art. 1. corp. et 1. Dist. 26. q. 2. art. 1. et Dist. 33. art. 2. corp.).

AD SECUNDUM sic proceditur. Videtur, quod non sint ponendae notiones in divinis. Dicit enim Dionys. in 1. cap. de Div. Nom. quod non est audendum dicere aliquid de Deo praeter ea, quae nobis ex sacris eloquiis sunt expressa: sed de notionibus nulla fit mentio in eloquiis Sacrae Scripturae; ergo non sunt ponendae notiones in divinis.
2. PRAETEREA. Quidquid ponitur in divinis, aut pertinet ad unitatem essentiae, aut ad Trinitatem personarum: sed notiones non pertinent ad unitatem essentiae, nec ad Trinitatem personarum: de notionibus enim neque praedicantur ea, quae sunt essentiae: non enim dicimus, quod paternitas sit sapiens, vel creet: neque etiam ea, quae sunt personae: non enim dicimus, quod paternitas generet, et filiatio generetur; ergo non sunt ponendae notiones in divinis.
3. PRAETEREA. In simplicibus non sunt ponenda aliqua abstracta, quae sint principia cognoscendi, quia cognoscuntur seipsis: sed divinae personae sunt simplicissimae; ergo non sunt ponendae in divinis personis notiones.
SED CONTRA est, quod dicit Joan. Damasc. (lib. 3. Orth. Fid. cap. 5. circa princ.): Differentiam hypostaseon, idest personarum, in tribus proprietatibus, idest paternali, et filiali, et processionali, recognoscimus. Sunt ergo ponendae proprietates, et notiones in divinis.
RESPONDEO dicendum, quod Praepositivus attendens simplicitatem personarum dixit, non esse ponendas proprietates, et notiones in divinis. Et sicubi inveniantur, exponit abstractum pro concreto. Sicut enim consuevimus dicere: Rogo benignitatem tuam, idest te benignum; ita, cum dicitur in divinis paternitas, intelligitur Deus Pater. Sed, sicut ostensum est supra (q. 3. art. 3. ad 1. et q. 13. art. 1.), divinae simplicitati non praejudicat, quod in divinis utamur nominibus concretis, et abstractis: quia secundum quod intelligimus, sic nominamus. Intellectus autem noster non potest pertingere ad ipsam simplicitatem divinam, secundum quod in se est consideranda: et ideo secundum modum suum divina apprehendit, et nominat, idest secundum quod invenitur in rebus sensibilibus, a quibus cognitionem accipit. In quibus ad significandum simplices formas nominibus abstractis utimur; ad significandum vero res subsistentes utimur nominibus concretis. Unde et divina, sicut supra dictum est (locis nunc proxime citatis), ratione simplicitatis per nomina abstracta significamus, ratione vero subsistentiae, et complementi per nomina concreta. Oportet autem non solum nomina essentialia in abstracto, et in concreto significare (ut cum dicimus deitatem, et Deum, vel sapientiam et sapientem); sed etiam personalia, ut dicamus paternitatem, et Patrem.
Ad quod duo praecipue nos cogunt. Primo quidem haereticorum instantia. Cum enim confiteamur Patrem, et Filium, et Spiritum Sanctum esse unum Deum, et tres personas, quaerentibus, quo sunt unus Deus, et quo sunt tres personae, sicut respondetur, quod sunt essentia, vel deitate unum; ita oportuit esse aliqua nomina abstracta, quibus responderi possit, personas distingui: et hujusmodi sunt proprietates, vel notiones in abstracto significatae, ut paternitas, et filiatio. Et ideo essentia significatur in divinis, ut quid, persona vero, ut quis, proprietas autem, ut quo. Secundo, quia una persona invenitur in divinis referri ad duas personas, scilicet persona Patris ad personam Filii, et personam Spiritus Sancti. Non autem una relatione; quia sic sequeretur, quod etiam Filius et Spiritus Sanctus una et eadem relatione referrentur ad Patrem. Et sic cum sola relatio in divinis multiplicet Trinitatem, sequeretur, quod Filius, et Spiritus Sanctus non essent duae personae. Neque potest dici, ut Praepositivus dicebat, quod, sicut Deus uno modo se habet ad creaturas, cum tamen creaturae diversimode se habeant ad ipsum, sic Pater una relatione refertur ad Filium, et ad Spiritum Sanctum, cum tamen illi duo duabus relationibus referantur ad Patrem. Quia, cum ratio specifica relativi consistat in hoc, quod ad aliud se habet, necesse est dicere, quod duae relationes non sunt diversae secundum speciem, si ex opposito una relatio eis correspondeat. Oportet enim aliam speciem relationis esse domini, et patris secundum diversitatem filiationis, et servitutis. Omnes autem creaturae sub una specie relationis referuntur ad Deum, ut sunt creaturae ipsius. Filius autem, et Spiritus Sanctus non secundum relationes unius rationis referuntur ad Patrem; unde non est simile.
Et iterum, in Deo non requiritur relatio realis ad creaturam, ut supra dictum est (q. 28. art. 1. ad 3.). Relationes autem rationis in Deo multiplicare non est inconveniens. Sed in Patre oportet esse relationem realem, qua refertur ad Filium, et Spiritum Sanctum. Unde secundum duas relationes Filii, et Spiritus Sancti, quibus referuntur ad Patrem, oportet intelligi duas relationes in Patre, quibus referatur ad Filium, et Spiritum Sanctum. Unde, cum non sit nisi una Patris persona, necesse fuit seorsum significari relationes in abstracto, quae dicuntur proprietates, et notiones.
AD PRIMUM ergo dicendum, quod, licet de notionibus non fiat mentio in Sacra Scriptura, fit tamen mentio de personis, in quibus intelliguntur notiones, sicut abstractum in concreto.
AD SECUNDUM dicendum, quod notiones significantur in divinis, non ut res, sed ut rationes [al. relationes] quaedam, quibus cognoscuntur personae, licet ipsae notiones, vel relationes realiter sint in Deo, ut supra dictum est (q. 28. art. 1.). Et ideo ea, quae habent ordinem aliquem ad actum aliquem essentialem, vel personalem, non possunt dici de notionibus; quia hoc repugnat modo significandi ipsarum. Unde non possumus dicere, quod paternitas generet, vel creet, sit sapiens, vel intelligens. Essentalia vero, quae non habent ordinem ad aliquem actum, sed removent conditiones creaturae a Deo, possunt praedicari de notionibus: possumus enim dicere, quod paternitas est aeterna, vel immensa, vel quodcumque hujusmodi. Et similiter propter identitatem rei possunt substantiva [al. substantialia] personalia, et essentialia praedicari. de notionibus: possumus enim dicere, quod paternitas est Deus, et paternitas est Pater.
AD TERTIUM dicendum, quod, licet personae sint simplices, tamen absque praejudicio simplicitatis possunt propriae rationes personarum in abstracto significari, ut dictum est (in corp. art.).


ARTICULUS III
183

UTRUM SINT QUINQUE NOTIONES

(1. Dist. 26. q. 2. art. 3. et Dist. 27. q. 1. art. 1. corp. et Dist. 28. q. 1. art. 1. et Pot. q. 9. art. 9. ad 21. et 27. et q. 10. art. 5. ad 12. et Opusc. 2. cap. 57. 58. 59. 60. et 61.).

AD TERTIUM sic proceditur. Videtur, quod non sint quinque notiones. Propriae enim notiones personarum sunt relationes, quibus distinguuntur: sed relationes in divinis non sunt nisi quatuor, ut supra dictum est (q. 28. art. 4.); ergo et notiones sunt tantum quatuor.
2. PRAETEREA. Propter hoc, quod in divinis est una essentia, dicitur Deus unus: propter hoc autem, quod sunt tres personae, dicitur Deus trinus. Si ergo in divinis sunt quinque notiones, dicitur quinus; quod est inconveniens.
3. PRAETEREA. Si tribus personis exsistentibus in divinis sunt quinque notiones, oportet, quod in aliqua personarum sint aliquae notiones duae, vel plures, sicut in persona Patris ponitur innascibilitas, et paternitas, et communis spiratio. Aut igitur istae tres notiones differunt re, aut non. Si differunt re, sequitur, quod persona Patris sit composita ex pluribus rebus. Si autem differunt ratione tantum, sequitur, quod una earum possit de alia praedicari, ut dicamus, quod sicut bonitas divina est ejus sapientia propter indifferentiam rei, ita communis spiratio sit paternitas: quod non conceditur; igitur non sunt quinque notiones.
4. SED CONTRA videtur, quod sint plures, quia, sicut Pater a nullo est, et secundum hoc accipitur notio, quae dicitur innascibilitas: ita a Spiritu Sancto non est alia persona. Et secundum hoc oportebit accipere sextam notionem.
5. PRAETEREA. Sicuti Patri, et Filio commune est, quod ab eis procedat Spiritus Sanctus; ita commune est Filio, et Spiritui Sancto, quod procedant a Patre; ergo, sicut una notio ponitur communis Patri, et Filio, ita debet poni una notio communis Filio, et Spiritui Sancto.
RESPONDEO dicendum, quod notio dicitur id, quod est propria ratio cognoscendi divinam personam. Divinae autem personae multiplicantur secundum originem. Ad originem autem pertinet, a quo alius, et qui ab alio: et secundum hos duos modos potest innotescere persona. Igitur persona Patris non potest innotescere per hoc, quod sit ab alio, sed per hoc, quod a nullo est. Et sic ex hac parte ejus notio est innascibilitas. Sed inquantum aliquis est ab eo, innotescit dupliciter: quia inquantum Filius est ab eo, innotescit notione paternitatis: inquantum autem Spiritus Sanctus est ab eo, innotescit notione communis spirationis. Filius autem potest innotescere per hoc, quod est ab alio nascendo, et sic innotescit per filiationem; et per hoc, quod est alius ab eo, scilicet Spiritus Sanctus, et per hoc innotescit eodem modo, sicut et Pater scilicet communi spiratione. Spiritus Sanctus autem innotescere potest per hoc, quod est ab alio, vel ab aliis, et sic innotescit processione; non autem per hoc, quod alius sit ab eo; quia nulla divina persona procedit ab eo. Sunt igitur quinque notiones in divinis, scilicet innascibilitas, paternitas, filiatio, communis spiratio, et processio. Harum autem tantum quatuor sunt relationes. Nam innascibilitas non est relatio, nisi per reductionem, ut infra dicetur (q. 33. art. 4. ad 3.). Quatuor autem tantum proprietates sunt. Nam communis spiratio non est proprietas, quia convenit duabus personis. Tres autem sunt notiones personales, idest constituentes personas, scilicet paternitas, filiatio, et processio. Nam communis spiratio, et innascibilitas dicuntur notiones personarum, non autem personales, ut infra magis patebit (q. 40. art. 1. ad 1.).
AD PRIMUM ergo dicendum, quod praeter quatuor relationes oportet ponere aliam notionem, ut dictum est (in corp. art.).
AD SECUNDUM dicendum, quod essentia in divinis significatur, ut res quaedam, et similiter personae significantur, ut res quaedam; sed notiones significantur, ut rationes notificantes personas. Et ideo licet dicatur Deus unus propter unitatem essentiae, et trinus propter Trinitatem personarum, non tamen dicitur quinus propter quinque notiones.
AD TERTIUM dicendum, quod, cum sola oppositio relativa faciat pluralitatem realem in divinis, plures proprietates unius personae, cum non opponantur ad invicem relative, non differunt realiter. Nec tamen de invicem praedicantur: quia significantur, ut diversae rationes personarum. Sicut etiam non dicimus, quod attributum potentiae sit attributum scientiae, licet dicamus, quod scientia sit potentia.
AD QUARTUM dicendum, quod, cum persona importet dignitatem, ut supra dictum est (q. 29. art. 3.), non potest accipi notio aliqua Spiritus Sancti ex hoc, quod nulla persona est ab ipso. Hoc enim non pertinet ad dignitatem ipsius, sicut pertinet ad auctoritatem Patris, quod sit a nullo.
AD QUINTUM dicendum, quod Filius, et Spiritus Sanctus non conveniunt in uno speciali modo exsistendi a Patre; sicut Pater, et Filius conveniunt in uno speciali modo producendi Spiritum Sanctum. Id autem, quod est principium innotescendi, oportet esse aliquid speciale; et ideo non est simile.


ARTICULUS IV
184

UTRUM LICEAT CONTRARIE OPINARI DE NOTIONIBUS

(1. Dist. 33. art. 5.).

AD QUARTUM sic proceditur. Videtur, quod non liceat contrarie opinari de notionibus. Dicit enim August. in 1. de Trinit. (cap. 3.) quod non erratur alicubi periculosius, quam in materia Trinitatis, ad quam certum est notiones pertinere: sed contrariae opiniones non possunt esse absque errore; ergo contrarie opinari circa notiones non licet.
2. PRAETEREA. Per notiones cognoscuntur personae, ut dictum est (art. praec.): sed circa personas non licet contrarie opinari; ergo nec circa notiones.
SED CONTRA. Articuli fidei non sunt de notionibus, ergo circa notiones licet sic, vel aliter opinari.
RESPONDEO dicendum, quod ad fidem pertinet aliquid dupliciter. Uno modo directe, sicut ea, quae nobis sunt principaliter divinitus tradita, ut Deum esse trinum, et unum, filium Dei esse incarnatum, et hujusmodi. Et circa haec opinari falsum hoc ipso inducit haeresim, maxime si pertinacia adjungatur. Indirecte vero ad fidem pertinent ea, ex quibus negatis consequitur aliquid contrarium fidei: sicut si quis diceret: Samuelem non fuisse filium Helcanae: ex hoc enim sequitur Scripturam divinam esse falsam. Circa hujusmodi ergo absque periculo haeresis aliquis falsum potest opinari, antequam consideretur, vel determinatum sit, quod ex hoc sequitur aliquid contrarium fidei, et maxime si non pertinaciter adhaereat: sed postquam manifestum est, et praecipue si sit per ecclesiam determinatum, quod ex hoc sequitur aliquid contrarium fidei, in hoc errare non esset absque haeresi. Et propter hoc multa nunc reputantur haeretica, quae prius non reputabantur, propter hoc, quod nunc est magis manifestum, quid ex eis sequatur. Sic igitur dicendum est, quod circa notiones aliqui absque periculo haeresis contrarie sunt opinati, non intendentes sustinere aliquid contrarium fidei; sed si quis falsum opinaretur circa notiones, considerans, quod ex hoc sequatur aliquid contrarium fidei, in haeresim laberetur.
Et per hoc patet responsio AD OBJECTA.


QUAESTIO XXXIII

DE PERSONA PATRIS, IN QUATUOR ARTICULOS DIVISA

Consequenter considerandum est de personis in speciali. Et primo circa personam Patris.

Circa quam quaeruntur quatuor.

Primo. Utrum Patri competat esse principium.
Secundo. Utrum persona Patris proprie significetur hoc nomine, Pater.
Tertio. Utrum per prius dicatur in divinis Pater, secundum quod sumitur personaliter, quam secundum quod sumitur essentialiter.
Quarto. Utrum sit proprium Patri esse ingenitum.


ARTICULUS I
185

UTRUM COMPETAT PATRI ESSE PRINCIPIUM

(Infr. q. 36. art. 4. et 1. Dist. 29. art. 2. et opusc. 1. cap. 2. et Pot. q. 10. art. 1. ad 8. et 10.).

AD PRIMUM sic proceditur. Videtur, quod Pater non possit dici principium Filii, vel Spiritus Sancti. Principium enim, et causa idem sunt, secundum Philosophum (ex lib. 4. Metaph. tex. 3.): sed non dicimus Patrem esse causam Filii; ergo non debet dici, quod sit ejus principium.
2. PRAETEREA. Principium dicitur respectu principiati. Si igitur Pater est principium Filii, sequitur, Filium esse principiatum, et per consequens esse creatum: quod videtur esse erroneum.
3. PRAETEREA. Nomen principii a prioritate sumitur: sed in divinis non est prius, et posterius, ut Athanasius dicit (in suo Symb. Fid.); ergo in divinis non debemus uti nomine principii.
SED CONTRA est, quod dicit August. 4. de Trinit. (cap. 20.): Pater est principium totius Deitatis.
RESPONDEO dicendum, quod hoc nomen, principium, nihil aliud significat, quam id, a quo aliquid procedit. Omne enim, a quo aliquid procedit quocumque modo, dicimus esse principium, et e converso. Cum ergo Pater sit, a quo procedit alius, sequitur, quod Pater est principium.
AD PRIMUM ergo dicendum, quod Graeci utuntur in divinis indifferenter nomine Causae, sicut et nomine Principii: sed Latini Doctores non utuntur nomine Causae, sed solum nomine Principii. Cujus ratio est, quia principium communius est, quam causa: sicut causa communius, quam elementum. Primus enim terminus, vel etiam prima pars rei dicitur principium, sed non causa. Quanto autem aliquod nomen est communius, tanto convenientius assumitur in divinis, ut supra dictum est (q. 13. art. 11.): quia nomina quanto magis specialia sunt, tanto magis determinant modum convenientem creaturae. Unde hoc nomen, Causa, videtur importare diversitatem substantiae, et dependentiam alicujus ab altero, quam non importat nomen Principii. In omnibus enim causae generibus semper invenitur distantia inter causam, et id, cujus est causa, secundum aliquam perfectionem, aut virtutem. Sed nomine Principii utimur etiam in his, quae nullam hujusmodi differentiam habent, sed solum secundum quemdam ordinem: sicut cum dicimus, punctum esse principium lineae, vel etiam cum dicimus, frontem lineae esse principium lineae.
AD SECUNDUM dicendum, quod apud Graecos invenitur de Filio, vel Spiritu Sancto dici, quod principientur. Sed hoc non est in usu Doctorum nostrorum: quia, licet attribuamus Patri aliquid auctoritatis ratione principii: nihil tamen ad subjectionem, vel minorationem quocumque modo pertinens attribuimus Filio, vel Spiritui Sancto, ut vitetur omnis erroris occasio. Secundum quem modum Hilar. dicit 9. de Trinit.: Donantis auctoritate Pater major est, sed minor non est Filius, cui unum esse donatur.
AD TERTIUM dicendum, quod, licet hoc nomen, Principium, quantum ad id, a quo imponitur ad significandum, videatur a prioritate sumptum, non tamen significat prioritatem, sed originem. Non enim idem est, quod significat nomen, et a quo nomen imponitur, ut supra dictum est (q. 13. art. 8.).


ARTICULUS II
186

UTRUM HOC NOMEN, PATER, SIT NOMEN PROPRIE DIVINAE PERSONAE

(Infr. q. 40. art. 2. corp. et part. 3. q. 60. art. 7. ad 2. et 4. Dist. 3. art. 2. q. 1. ad 5.).

AD SECUNDUM sic proceditur. Videtur, quod hoc nomen, Pater, non sit proprie nomen divinae personae. Hoc enim nomen, Pater, significat relationem: persona autem est substantia individua. Non ergo hoc nomen, Pater, est proprie nomen significativum personae.
2. PRAETEREA. Generans communius est, quam pater. Nam omnis pater est generans, sed non e converso: sed nomen communius magis proprie dicitur in divinis, ut dictum est (q. 13. art. 11.); ergo magis proprium nomen est personae divinae generans, et genitor, quam pater.
3. PRAETEREA. Nihil, quod secundum metaphoram dicitur, potest esse nomen proprium alicujus: sed verbum metaphorice apud nos dicitur genitum, vel proles; et per consequens ille, cujus est verbum, metaphorice dicitur pater; non ergo principium verbi in divinis potest proprie dici pater.
4. PRAETEREA. Omne quod dicitur in divinis, per prius dicitur de Deo, quam de creaturis; sed generatio per prius videtur dici de creaturis, quam de Deo: verior enim ibi videtur esse generatio, ubi aliquid procedit ab alio distinctum, non secundum relationem tantum, sed etiam secundum essentiam; ergo nomen patris, quod a generatione sumitur, non videtur esse proprium alicujus divinae personae.
SED CONTRA est, quod dicitur in Psal. 88.: Ipse invocabit me, Pater meus es tu.
RESPONDEO dicendum, quod nomen proprium cujuslibet personae significat id, per quod illa persona distinguitur ab omnibus aliis. Sicut enim de ratione hominis est anima, et corpus; ita de intellectu hujus hominis est haec anima, et hoc corpus, ut dicitur in 7. Metaph. (tex. 34. et 35.). His autem hic homo ab omnibus aliis distinguitur: id autem, per quod distinguitur persona patris ab omnibus aliis, est paternitas. Unde proprium nomen personae patris est hoc nomen, pater, quod significat paternitatem.
AD PRIMUM ergo dicendum, quod apud nos relatio non est subsistens persona. Et ideo hoc nomen, pater, apud nos non significat personam, sed relationem personae: non autem est ita in divinis, ut quidam falso opinati sunt: nam relatio, quam significat hoc nomen, pater, est subsistens persona. Unde supra dictum est (q. 29. art. 4.), quod hoc nomen, persona, in divinis significat relationem, ut subsistentem in divina natura.
AD SECUNDUM dicendum, quod secundum Philosophum in 2. de Anima (tex. 49.), denominatio rei maxime debet fieri a perfectione, et fine. Generatio autem significat, ut in fieri, sed paternitas significat complementum generationis: et ideo potius est nomen divinae personae pater, quam generans vel genitor.
AD TERTIUM dicendum, quod verbum non est quid subsistens in natura humana. Unde non proprie potest dici genitum, vel filius: sed verbum divinum est aliquid subsistens in natura divina. Unde proprie, et non metaphorice dicitur filius, et ejus principium pater.
AD QUARTUM dicendum, quod nomen generationis, et paternitatis, sicut et alia nomina, quae proprie dicuntur in divinis, per prius dicuntur de Deo, quam de creaturis quantum ad rem significatam, licet non quantum ad modum significandi. Unde et Apostolus dicit ad Ephes. 3.: Flecto genua mea ad patrem Domini mei Jesu Christi, ex quo omnis paternitas in coelo, et in terra nominatur, quod sic apparet. Manifestum est enim, quod generatio accipit speciem a termino, qui est forma generati. Et quanto hic fuerit propinquior formae generantis, tanto verior, et perfectior est generatio: sicut generatio univoca est perfectior, quam non univoca. Nam de ratione generantis est, quod generet sibi simile secundum formam. Unde hoc ipsum, quod in generatione divina est eadem numero forma generantis, et geniti, in rebus autem creatis non est eadem numero, sed specie tantum, ostendit, quod generatio, et per consequens paternitas per prius sit in Deo, quam in creaturis. Unde hoc ipsum, quod in divinis est distinctio geniti a generante secundum relationem tantum, ad veritatem divinae generationis, et paternitatis pertinet.


ARTICULUS III
187

UTRUM HOC NOMEN, PATER, DICATUR IN DIVINIS PER PRIUS, SECUNDUM QUOD PERSONALITER SUMITUR

(1. Dist. 2.).

AD TERTIUM sic proceditur. Videtur, quod hoc nomen. Pater, non dicatur in divinis per prius, secundum quod personaliter sumitur. Commune enim secundum intellectum est prius proprio: sed hoc nomen, pater, secundum quod personaliter sumitur, est proprium personae patris: secundum vero quod sumitur essentialiter, est commune toti Trinitati, nam toti Trinitati dicimus Pater noster; ergo per prius dicitur pater essentialiter sumptum, quam personaliter.
2. PRAETEREA. In his, quae sunt ejusdem rationis, non est praedicatio per prius, et posterius; sed paternitas, et filiatio secundum unam rationem videntur dici, secundum quod persona divina est Pater Filii, et secundum quod tota Trinitas est Pater noster, vel creaturae, cum secundum Basilium, in hom. de Fide 15., accipere sit commune creaturae, et filio; ergo non per prius dicitur pater in divinis, secundum quod sumitur essentialiter, quam secundum quod sumitur personaliter.
3. PRAETEREA. Inter ea, quae non dicuntur secundum rationem unam, non potest esse comparatio: sed filius comparatur creaturae in ratione filiationis, vel generationis, secundum illud Coloss. 1.: Qui est imago Dei invisibilis, primogenitus omnis creaturae; ergo non per prius dicitur in divinis paternitas personaliter sumpta, quam essentialiter, sed secundum rationem eamdem.
SED CONTRA est, quod aeternum prius est temporali: ab aeterno autem Deus est pater filii; ex tempore autem pater est creaturae; ergo per prius dicitur paternitas in Deo respectu filii, quam respectu creaturae.
RESPONDEO dicendum, quod per prius dicitur nomen de illo, in quo salvatur tota ratio nominis perfecte, quam de illo, in quo salvatur secundum aliquid. De hoc enim dicitur, quasi per similitudinem ad id, in quo perfecte salvatur: quia omnia imperfecta sumuntur a perfectis. Et inde est, quod hoc nomen, Leo, per prius dicitur de animali, in quo tota ratio leonis salvatur, quod proprie dicitur leo, quam de aliquo homine, in quo invenitur aliquid de ratione leonis: ut puta, audacia, vel fortitudo, vel aliquid hujusmodi: de hoc enim per similitudinem dicitur. Manifestum est autem ex praemissis (q. 27. art. 2. et q. 28. art. 4.), quod perfecta ratio paternitatis, et filiationis invenitur in Deo patre, et Deo filio; quia patris, et filii una est natura, et gloria. Sed in creatura filiatio invenitur respectu Dei, non secundum perfectam rationem, cum non sit una natura creatoris, et creaturae: sed secundum aliqualem similitudinem, quae quanto perfectior fuerit, tanto propinquius acceditur ad veram filiationis rationem. Dicitur enim Deus alicujus creaturae Pater propter similitudinem vestigii tantum, utpote irrationalium creaturarum, secundum illud Job 38.: Quis est pluviae pater? aut quis genuit stillas roris? Alicujus vero creaturae, scilicet rationalis, secundum similitudinem imaginis, secundum illud Deuter. 32.: Nonne ipse est pater tuus, qui possedit, et fecit, et creavit te? Aliquorum vero est pater secundum similitudinem gratiae, qui etiam dicuntur filii adoptivi, secundum quod ordinantur ad haereditatem aeternae gloriae per munus gratiae acceptum, secundum illud Rom. 8.: Ipse spiritus reddit testimonium spiritui nostro, quod sumus filii Dei: si autem filii, et haeredes. Aliquorum vero secundum similitudinem gloriae, prout jam gloriae haereditatem possident, secundum illud Rom. 5.: Gloriamur in spe gloriae filiorum Dei. Sic igitur patet, quod per prius paternitas dicitur in divinis, secundum quod importatur respectus personae ad personam quam secundum quod importatur respectus Dei ad creaturam.
AD PRIMUM ergo dicendum, quod communia absolute dicta secundum ordinem intellectus nostri sunt priora, quam propria: quia includuntur in intellectu propriorum, sed non e converso. In intellectu enim personae patris intelligitur Deus, sed non convertitur. Sed communia, quae important respectum ad creaturam, per posterius dicuntur, quam propria, quae important respectus personales; quia persona procedens in divinis procedit, ut principium productionis creaturarum. Sicut enim verbum conceptum in mente artificis per prius intelligitur procedere ab artifice, quam artificiatum, quod producitur ad similitudinem verbi concepti in mente: ita per prius procedit filius a patre, quam creatura, de qua nomen filiationis dicitur, secundum quod aliquid participat de similitudine filii, vel patris, ut patet per illud, quod dicitur Rom. 8.: Quos praescivit, et praedestinavit fieri conformes imaginis filii sui.
AD SECUNDUM dicendum, quod accipere dicitur esse commune creaturae, et filio, non secundum univocationem, sed secundum similitudinem quamdam remotam, ratione cujus dicitur primogenitus creaturae. Unde in auctoritate inducta subditur: Ut sit ipse primogenitus in multis fratribus, postquam dixerat, conformes fieri aliquos imaginis filii Dei. Sed filius Dei naturaliter habet quoddam singulare prae aliis, scilicet habere per naturam id, quod accipit, ut idem Basilius dicit (loc. cit. in arg.). Et secundum hoc dicitur unigenitus, ut patet Joan. 1.: Unigenitus, qui est in sinu patris, ipse nobis enarravit.
Et per hoc patet solutio AD TERTIUM.


ARTICULUS IV
188

UTRUM ESSE INGENITUM SIT PATRI PROPRIUM

(1. Dist. 13. art. 4. et Dist. 28. q. 1. art. 1. et opusc. 1. cap. 8.).

AD QUARTUM sic proceditur. Videtur, quod esse ingenitum non sit Patri proprium. Omnis enim proprietas ponit aliquid in eo, cujus est proprietas: sed ingenitus nihil ponit in Patre, sed removet tantum; ergo non significat proprietatem Patris.
2. PRAETEREA. Ingenitum aut dicitur privative, aut negative. Si negative, tunc quidquid non est genitum, potest dici ingenitum: sed Spiritus Sanctus non est genitus, neque etiam essentia divina; ergo ingenitum etiam eis convenit. Et sic non est proprium Patri. Si autem privative sumatur, cum omnis privatio significet imperfectionem in privato, sequitur, quod persona Patris sit imperfecta, quod est impossibile.
3. PRAETEREA. Ingenitus in divinis non significat relationem, quia non dicitur relative: significat ergo substantiam. Ingenitus, igitur, et genitus secundum substantiam differunt. Filius autem, qui est genitus, non differt a Patre secundum substantiam; Pater ergo non debet dici ingenitus.
4. PRAETEREA. Proprium est, quod uni soli convenit: sed cum sint plures ab alio procedentes in divinis, nihil videtur prohibere, quin etiam sint plures ab alio non existentes; non igitur est proprium Patri esse ingenitum.
5. PRAETEREA. Sicut Pater est principium personae genitae, ita et personae procedentis. Si ergo propter oppositionem, quam habet ad personam genitam, proprium Patris ponitur esse, quod sit ingenitus, etiam proprium ejus debet poni, quod sit improcessibilis.
SED CONTRA est, quod dicit Hilar. 4. de Trinit.: Est unus ab uno, scilicet ab ingenito genitus, proprietate videlicet in unoquoque et innascibilitatis, et originis.
RESPONDEO dicendum, quod, sicut in creaturis invenitur principium primum, et principium secundum: ita in personis divinis, in quibus non est prius, et posterius, invenitur principium non de principio, quod est Pater, et principium a principio, quod est Filius. In rebus autem creatis aliquod principium primum innotescit dupliciter. Uno quidem modo, inquantum est principium primum per hoc, quod habet relationem ad ea, quae ab ipso sunt. Alio modo, inquantum est primum principium per hoc, quod non est ab alio. Sic igitur et pater innotescit quidem paternitate, et communi spiratione per respectum ad personas ab eo procedentes. Inquantum autem est principium non de principio, innotescit per hoc, quod non est ab alio. Quod pertinet ad proprietatem innascibilitatis, quam significat hoc nomen ingenitus.
AD PRIMUM ergo dicendum, quod quidam dicunt, quod innascibilitas, quam significat hoc nomen, Ingenitus, secundum quod est proprietas patris, non dicitur tantum negative, sed importat vel utrumque simul, scilicet quod pater a nullo est, et quod est principium aliorum: vel importat universalem auctoritatem, vel etiam fontalem plenitudinem. Sed hoc non videtur verum; quia sic innascibilitas non esset alia proprietas a paternitate, et spiratione; sed includeret eas, sicut includitur proprium in communi. Nam fontalitas, et auctoritas nihil aliud significant in divinis, quam principium originis, et ideo dicendum est secundum August. 5. de Trinit. (cap. 7.), quod ingenitus negationem generationis passive importat. Dicit enim, quod tantum valet, quod dicitur ingenitus, quantum valet, quod dicitur non Filius; nec propter hoc sequitur, quod ingenitus non debeat poni propria notio Patris; quia prima, et simplicia per negationes notificantur: sicut dicimus, punctum esse, cujus pars non est.
AD SECUNDUM dicendum, quod ingenitum quandoque sumitur negative tantum. Et secundum hoc Hieron. dicit (innuitur lib. 1. Didymi de Spiritu Sancto quem Hieronymns latine reddidit), Spiritum Sanctum esse ingenitum, idest non genitum. Alio modo potest dici ingenitum aliquo modo privative, non tamen aliquam imperfectionem importat. Multipliciter enim dicitur privatio. Uno modo, quando aliquid non habet, quod natum est haberi ab alio, etiamsi ipsum non sit natum habere illud: sicut si lapis dicatur res mortua, quia caret vita, quam quaedam res natae sunt habere. Alio modo, dicitur privatio, quando aliquid non habet, quod natum est haberi ab aliquo sui generis: sicut si talpa dicatur coeca. Tertio modo, quando ipsum non habet, quod natum est habere. Et hoc modo privatio imperfectionem importat. Sic autem ingenitum non dicitur privative de Patre, sed secundo modo; prout scilicet aliquod suppositum divinae naturae non est genitum, cujus tamen naturae aliquod suppositum est genitum. Sed secundum hanc rationem etiam de Spiritu Sancto potest dici ingenitum. Unde ad hoc, quod sit proprium soli Patri, oportet ulterius in nomine ingeniti intelligere, quod conveniat alicui personae divinae, quae sit principium alterius personae, ut sic intelligatur importare negationem in genere principii personaliter dicti in divinis. Vel ut intelligatur in nomine ingeniti, quod omnino non sit ab alio, et non solum quod non sit ab alio per generationem. Sic enim nec Spiritui Sancto convenit esse ingenitum, qui est ab alio per processionem, ut persona subsistens: nec etiam divinae essentiae, de qua potest dici, quod est in Filio, vel in Spiritu Sancto ab alio, scilicet a Patre.
AD TERTIUM dicendum, quod secundum Damasc. (lib. 1. de Fid. Orth. cap. 8.), ingenitum uno modo significat idem, quod increatum, et sic secundum substantiam dicitur: per hoc enim differt substantia creata ab increata. Alio modo significat id, quod non est genitum. Et sic relative dicitur, eo modo, quo negatio reducitur ad genus affirmationis; sicut non homo ad genus substantiae, et non album ad genus qualitatis. Unde, cum genitum in divinis relationem importet, ingenitum etiam ad relationem pertinet. Et sic non sequitur, quod Pater ingenitus distinguatur a Filio genito secundum substantiam, sed solum secundum relationem, inquantum scilicet relatio Filii negatur de Patre.
AD QUARTUM dicendum, quod, sicut in quolibet genere oportet ponere unum primum, ita in divina natura oportet ponere unum principium, quod non sit ab alio, quod ingenitum dicitur. Ponere igitur duos innascibiles est ponere duos Deos, et duas naturas divinas. Unde Hilar. dicit in lib. de Synodis advers. Arianos, et est explicatio canonis 26.: Cum unus Deus sit, duo innascibiles esse non possunt. Et hoc praecipue, quia si essent duo innascibiles, unus eorum non esset ab alio. Et sic non distinguerentur oppositione relativa. Oporteret igitur, quod distinguerentur diversitate naturae.
AD QUINTUM dicendum, quod proprietas Patris, prout non est ab alio, potius significatur per remotionem nativitatis Filii, quam per remotionem processionis Spiritus Sancti. Tum quia processio Spiritus Sancti non habet nomen speciale, ut supra dictum est (q. 27. art. 4. ad 3.). Tum quia etiam ordine naturae praesupponit generationem Filii. Unde, remoto a Patre, quod non sit genitus, cum tamen sit principium generationis, sequitur consequenter, quod non sit procedens processione Spiritus Sancti, quia Spiritus Sanctus non est generationis principium, sed a genito procedens.


QUAESTIO XXXIV

DE PERSONA FILII, IN TRES ARTICULOS DIVISA

Deinde considerandum est de persona Filii. Attribuuntur autem tria nomina Filio, scilicet, Filius, Verbum et Imago. Sed ratio Filii ex ratione Patris consideratur. Unde restat considerandum de verbo, et imagine.

Circa Verbum quaeruntur tria.

Primo. Utrum Verbum dicatur essentialiter in divinis, vel personaliter.
Secundo. Utrum sit proprium nomen Filii.
Tertio. Utrum in nomine Verbi importetur respectus ad creaturas.


ARTICULUS I
189

UTRUM VERBUM IN DIVINIS SIT NOMEN PERSONALE

(1-2. q. 93. art. 1. ad 2. et Veri. q. 4. art. 2. et 4. et opusc. 1. cap. 12.).

AD PRIMUM sic proceditur. Videtur, quod Verbum in divinis non sit nomen personale. Nomina enim personalia proprie dicuntur in divinis; ut Pater, et Filius: sed verbum metaphorice dicitur in divinis, ut Origen. dicit super Joan. (cap. 1. sup. illud, In principio erat Verbum); ergo Verbum non est personale in divinis.
2. PRAETEREA. Secundum August. in lib. 9. de Trinit. (cap. 10.): Verbum est notitia cum amore. Et secundum Anselm. in Monol. (cap. 6.), dicere summo spiritui nihil aliud est, quam cogitando intueri: sed notitia, et cogitatio, et intuitus in divinis essentialiter dicuntur; ergo Verbum non dicitur personaliter in divinis.
3. PRAETEREA. De ratione Verbi est, quod dicatur: sed secundum Anselm. (ibidem cap. 59.) sicut Pater est intelligens, et Filius est intelligens, et Spiritus Sanctus est intelligens: ita Pater est dicens, Filius est dicens, et Spiritus Sanctus est dicens; et similiter quilibet eorum dicitur; ergo nomen Verbi essentialiter dicitur in divinis, et non personaliter.
4. PRAETEREA. Nulla persona divina est facta: sed Verbum Dei est aliquid factum. Dicitur enim in Ps. 148.: Ignis, grando, nix, glacies, spiritus procellarum, quae faciunt Verbum ejus; ergo Verbum non est nomen personale in divinis.
SED CONTRA est, quod dicit August. in 7. de Trinit. (cap. 2.). Sicut Filius refertur ad Patrem, ita et Verbum ad id, cujus est Verbum: sed Filius est nomen personale, quia relative dicitur; ergo et Verbum.
RESPONDEO dicendum, quod nomen Verbi in divinis, si proprie sumatur, est nomen personale, et nullo modo essentiale. Ad cujus evidentiam sciendum est, quod verbum tripliciter quidem in nobis proprie dicitur. Quarto autem modo dicitur improprie, sive figurative. Manifestius autem, et communius in nobis dicitur verbum, quod voce profertur; quod quidem ab interiori procedit, quantum ad duo, quae in verbo exteriori inveniuntur, scilicet vox ipsa, et significatio vocis. Vox enim significat intellectus conceptum, secundum Philosophum in lib. 1. Periherm (in princ.). Et iterum vox ex imaginatione procedit, ut in lib. 2. de Anima dicitur (tex. 90.). Vox autem, quae non est significativa, verbum dici non potest. Ex hoc ergo dicitur verbum vox exterior, quia significat interiorem mentis conceptum. Sic igitur primo, et principaliter interior mentis conceptus verbum dicitur. Secundario vero ipsa vox interioris conceptus significativa. Tertio vero ipsa imaginatio vocis verbum dicitur. Et hos tres modos verbi ponit Damasc. in 1. lib. cap. 13. (de Fid. Orth.), dicens, quod verbum dicitur naturalis intellectus motus, secundum quem movetur, et intelligit, et cogitat, velut lux, et splendor, quantum ad primum. Rursus verbum est, quod non verbo profertur, sed in corde pronuntiatur, quantum ad tertium. Rursus etiam verbum est angelus, idest nuntius intelligentiae, quantum ad secundum. Dicitur autem figurative quarto modo verbum id, quod verbo significatur, vel efficitur; sicut consuevimus dicere: hoc est verbum, quod dixi tibi, vel quod mandavit rex, demonstrato aliquo facto, quod verbo significatum est, vel simpliciter enuntiantis, vel etiam imperantis. Dicitur autem proprie verbum in Deo, secundum quod verbum significat conceptum intellectus. Unde Aug. dicit in 15. de Trinit. (cap. 10.): Quisquis potest intelligere verbum non solum antequam sonet, verum etiam antequam sonorum ejus imagines cogitatione involvantur, jam potest videre aliquam verbi illius similitudinem, de quo dictum est: In principio erat Verbum. Ipse autem conceptus cordis de ratione sua habet, quod ab alio procedat, scilicet a notitia concipientis. Unde verbum, secundum quod proprie dicitur in divinis, significat aliquid ab alio procedens; quod pertinet ad rationem nominum personalium in divinis, eo quod personae divinae distinguuntur secundum originem, ut dictum est (q. 27. introd. et q. 32. art. 3.). Unde oportet, quod nomen Verbi, secundum quod proprie in divinis accipitur, non sumatur essentialiter, sed personaliter tantum.
AD PRIMUM ergo dicendum, quod Ariani, quorum fons Origenes invenitur, posuerunt Filium alium a Patre esse in diversitate substantiae. Unde conati sunt, cum Filius Dei Verbum dicitur, adstruere non esse proprie dictum, ne sub ratione Verbi procedentis cogerentur fateri Filium Dei non esse extra substantiam Patris. Nam verbum interius sic a dicente procedit, quod in ipso manet. Sed necesse est, si ponitur Verbum Dei metaphorice dictum, quod ponatur Verbum Dei proprie dictum. Non enim potest aliquid metaphorice verbum dici, nisi ratione manifestationis: quia vel manifestat, sicut verbum, vel est verbo manifestatum. Si autem est manifestatum verbo, oportet ponere verbum, quo manifestetur. Si autem dicitur verbum, quia exterius manifestat ea, quae exterius manifestant, non dicuntur verba, nisi inquantum significant interiorem mentis conceptum, quem aliquis etiam per exteriora signa manifestat. Etsi ergo Verbum aliquando dicatur metaphorice in divinis, tamen oportet ponere Verbum proprie dictum, quod personaliter dicatur.
AD SECUNDUM dicendum, quod nihil eorum, quae ad intellectum pertinent, personaliter dicitur in divinis, nisi solum Verbum. Solum enim verbum significat aliquid ab alio emanans. Id enim, quod intellectus in concipiendo format est verbum. Intellectus autem ipse, secundum quod est per speciem intelligibilem in actu, consideratur absolute; et similiter intelligere, quod ita se habet ad intellectum in actu, sicut esse ad ens in actu; non enim intelligere significat actionem ab intelligente exeuntem, sed in intelligente manentem. Cum ergo dicitur, quod verbum est notitia, non accipitur notitia pro actu intellectus cognoscentis, vel pro aliquo ejus habitu, sed pro eo, quod intellectus concipit cognoscendo. Unde et Aug. dicit (lib. 7. de Trin. cap. 2.), quod Verbum est sapientia genita. Quod nihil aliud est, quam ipsa conceptio sapientis. Quae etiam pari modo notitia genita dici potest. Et per eundem modum potest intelligi, quod dicere Deo sit cogitando intueri, inquantum scilicet intuitu cogitationis divinae concipitur verbum Dei. Cogitationis tamen nomen Dei Verbo proprie non convenit. Dicit enim August. 15. de Trinit. cap. 16.: Ita dicitur illud Verbum Dei, ut cogitatio non dicatur, ne aliquid esse quasi volubile credatur in Deo, quod nunc [al. non] accipiat formam, ut verbum sit, eamque dimittere possit, atque informiter quodammodo volutari. Cogitatio enim proprie in inquisitione veritatis consistit, quae in Deo locum non habet. Cum vero intellectus jam ad formam veritatis pertingit, non cogitat, sed perfecte veritatem contemplatur. Unde Anselmus (loc. cit in arg. 2.) improprie accipit cogitationem pro contemplatione.
AD TERTIUM dicendum, quod sicut, proprie loquendo, Verbum dicitur personaliter in divinis, et non essentialiter, ita et dicere. Unde, sicut Verbum non est commune Patri, et Filio, et Spiritui Sancto, ita non est verum, quod Pater et Filius, et Spiritus Sanctus sint unus dicens. Unde Aug. dicit 7. de Trinit. cap. 1.: Dicens illo coaeterno Verbo non singulus intelligitur in divinis: sed cum ipso Verbo, sine quo non est utique dicens. Sed dici convenit cuilibet personae. Dicitur enim non solum verbum, sed res, quae verbo intelligitur, vel significatur. Sic ergo uni soli personae in divinis convenit dici eo modo, quo dicitur verbum: eo vero modo, quo dicitur res in verbo intellecta, cuilibet personae convenit dici. Pater enim intelligendo se, et Filium, et Spiritum Sanctum, et omnia alia, quae ejus scientia continentur, concipit Verbum, ut sic tota Trinitas Verbo dicatur, et etiam omnis creatura; sicut intellectus hominis verbo, quod concipit intelligendo lapidem, dicit. Anselm. vero improprie accipit dicere pro intelligere. Quae tamen differunt: nam intelligere importat solam habitudinem intelligentis ad rem intellectam, in qua nulla ratio originis importatur, sed solum informatio quaedam in intellectu nostro, prout intellectus noster fit in actu per formam rei intellectae. In Deo autem importat omnimodam identitatem; quia in Deo est omnino idem intellectus, et intellectum, ut supra ostensum est (q. 14. art. 2. et 4.). Sed dicere importat principaliter habitudinem ad verbum conceptum; nihil enim est aliud dicere, quam proferre verbum: sed mediante verbo importat habitudinem ad rem intellectam, quae in verbo prolato manifestatur intelligenti; et sic sola persona, quae profert verbum, est dicens in divinis, cum tamen singula personarum sit intelligens, et intellecta, et per consequens verbo dicta.
AD QUARTUM dicendum, quod verbum sumitur ibi figurative, prout significatum, vel effectus verbi dicitur verbum. Sic enim creaturae dicuntur facere verbum Dei, inquantum exsequuntur effectum aliquem, ad quem ordinantur ex verbo concepto divinae sapientiae: sicut aliquis dicitur facere verbum regis, dum facit opus, ad quod ex verbo regis instigatur.


ARTICULUS II
190

UTRUM VERBUM SIT PROPRIUM NOMEN FILII

(1. Dist. 27. q. 2. art. 2. q. 2. er Veri q. 4. art. 3. et Opusc. 1. cap. 12.).

AD SECUNDUM sic proceditur. Videtur, quod Verbum non sit proprium nomen Filii. Filius enim est persona subsistens in divinis: sed Verbum non significat rem subsistentem, ut in nobis patet; ergo Verbum non potest esse proprium nomen personae Filii.
2. PRAETEREA. Verbum prolatione quadam procedit a dicente: si ergo Filius est proprie Verbum, non procedit a Patre, nisi per modum prolationis. Quod est haeresis Valentini, ut patet per August. in lib. de Haeresibus (n. 11.).
3. PRAETEREA. Omne nomen proprium alicujus personae significat proprietatem aliquam ejus. Si igitur Verbum sit proprium nomen Filii, significabit aliquam proprietatem ejus; et sic erunt plures proprietates in divinis, quam quae supra enumeratae sunt.
4. PRAETEREA. Quicumque intelligit, intelligendo concepit verbum: sed Filius intelligit; ergo Filii est aliquod verbum. Et sic non est proprium Filii esse Verbum.
5. PRAETEREA. Hebr. 1. dicitur de Filio: Portans omnia verbo virtutis suae. Ex quo Basilius (lib. 5. contra Eunom. cap. 11.) accipit, quod Spiritus Sanctus sit verbum Filii. Non est ergo proprium Filii, esse Verbum.
SED CONTRA est, quod August. dicit 6. de Trinit. (cap. 2.): Verbum solus Filius accipitur.
RESPONDEO dicendum, quod Verbum proprie dictum in divinis personaliter accipitur, et est proprium nomen personae Filii; significat enim quandam emanationem intellectus. Persona autem, quae procedit in divinis secundum emanationem intellectus, dicitur Filius; et hujusmodi processio dicitur generatio, ut supra ostensum est (q. 27. art. 2.). Unde relinquitur, quod solus Filius proprie dicatur Verbum in divinis.
AD PRIMUM ergo dicendum, quod in nobis non est idem esse, et intelligere. Unde illud, quod habet in nobis esse intelligibile, non pertinet ad naturam nostram, sed esse Dei est ipsum ejus intelligere. Unde Verbum Dei non est aliquod accidens in ipso, vel aliquis effectus ejus, sed pertinet ad ipsam naturam ejus; et ideo oportet, quod sit aliquid subsistens, quia quidquid est in natura Dei, subsistit: et ideo Damasc. (lib. 1. Orth. Fid. cap. 13.) dicit, quod Verbum Dei est substantiale, et in hypostasi ens; reliqua vero verba, scilicet nostra, virtutes sunt animae.
AD SECUNDUM dicendum, quod non propter hoc error Valentini est damnatus, quia Filium dixit prolatione natum, ut Ariani calumniabantur, sicut Hilar. refert 6. de Trinit., sed propter varium modum prolationis, quem posuit, sicut patet per Aug. in loc. jam cit. de Haeresibus.
AD TERTIUM dicendum, quod in nomine Verbi eadem proprietas importatur, quae in nomine Filii. Unde dicit Aug. 7. de Trin. cap. 2. quod, eo dicitur Verbum, quo Filius. Ipsa enim nativitas Filii, quae est proprietas personalis ejus, diversis nominibus significatur, quae Filio attribuuntur ad exprimendum diversimode perfectionem ejus: nam, ut ostendatur connaturalis Patri, dicitur Filius; ut ostendatur coaeternus, dicitur splendor; ut ostendatur omnino similis, dicitur imago; ut ostendatur immaterialiter genitus, dicitur Verbum. Non autem potuit unum nomen inveniri, per quod omnia ista designarentur.
AD QUARTUM dicendum, quod eo modo convenit filio esse intelligentem, quo convenit ei esse Deum, cum intelligere essentialiter dicatur in divinis, ut dictum est (q. 14. art. 2. et 4.): est autem Filius Deus genitus, non autem generans Deus; unde est quidem intelligens, non ut producens Verbum, sed ut Verbum procedens, prout scilicet in Deo Verbum procedens secundum rem non differt ab intellectu divino, sed relatione sola distinguitur a principio Verbi.
AD QUINTUM dicendum, quod, cum de Filio dicitur: Portans omnia verbo virtutis suae, verbum figurate accipitur pro effectu verbi. Unde Gloss (interlinearis) ibi dicit quod verbum sumitur pro imperio, inquantum scilicet ex effectu virtutis Verbi est, quod res conserventur in esse; sicut ex effectu virtutis Verbi est, quod res producantur in esse. Quod vero Basilius interpretatur verbum pro Spiritu Sancto, improprie, et figurate locutus est, prout verbum alicujus dici potest omne illud, quod est manifestativum ejus, ut sic ea ratione dicatur Spiritus Sanctus verbum Filii, quia manifestat Filium.


ARTICULUS III
191

UTRUM IN NOMINE VERBI IMPORTETUR RESPECTUS AD CREATURAM

(1. Dist. 27. q. 2. art. 3. et Veri. q. 4. art. 5. et Quodl. 4. q. 4. art. 1. ad 1.).

AD TERTIUM sic proceditur. Videtur, quod in nomine Verbi non importetur respectus ad creaturam. Omne enim nomen connotans effectum in creatura essentialiter in divinis dicitur; sed Verbum non dicitur essentialiter, sed personaliter, ut dictum est (art. 1. huj. q.); ergo Verbum non importat respectum ad creaturam.
2. PRAETEREA. Quae important respectum ad creaturas, dicuntur de Deo ex tempore, ut Dominus, et Creator: sed verbum dicitur de Deo ab aeterno; ergo non importat respectum ad creaturam.
3. PRAETEREA. Verbum importat respectum ad id, a quo procedit: si ergo importat respectum ad creaturam, sequitur, quod procedat a creatura.
4. PRAETEREA. Ideae sunt plures secundum diversos respectus ad creaturas. Si igitur Verbum importat respectum ad creaturas, sequitur, quod in Deo non sit unum Verbum tantum, sed plura.
5. PRAETEREA. Si verbum importat respectum ad creaturam, hoc non est nisi inquantum creaturae cognoscuntur a Deo: sed Deus non solum cognoscit entia, sed etiam non entia; ergo in Verbo importabitur respectus ad non entia, quod videtur falsum.
SED CONTRA est, quod dicit Augustin. in lib. 83. QQ. q. 63. quod in nomine Verbi significatur non solum respectus ad Patrem, sed etiam ad illa, quae per Verbum facta sunt operativa potentia.
RESPONDEO dicendum, quod in Verbo importatur respectus ad creaturam. Deus enim cognoscendo se cognoscit omnem creaturam. Verbum igitur in mente conceptum est repraesentativum omnis ejus, quod actu intelligitur. Unde in nobis sunt diversa verba secundum diversa, quae intelligimus; sed quia Deus uno actu et se, et omnia intelligit, unicum Verbum ejus est expressivum non solum patris, sed etiam creaturarum. Et sicut Dei scientia, Dei quidem est cognoscitiva tantum, creaturarum autem cognoscitiva, et factiva: ita Verbum Dei ejus, quod in Deo Patre est, est expressivum tantum; creaturarum vero est expressivum, et operativum, et propter hoc dicitur in Ps. 32.: Dixit, et facta sunt, quia importatur in verbo ratio factiva eorum, quae Deus facit.
AD PRIMUM ergo dicendum, quod in nomine personae includitur etiam natura oblique. Nam persona est rationalis naturae individua substantia: in nomine igitur personae divinae, quantum ad relationem personalem, non importatur respectus ad creaturam, sed importatur in eo, quod pertinet ad naturam. Nihil tamen prohibet, inquantum includitur in significatione ejus essentia, quod importetur respectus ad creaturam. Sicut etiam proprium est filio, quod sit filius; ita proprium est ei, quod sit genitus Deus, vel genitus creator, et per hunc modum importatur relatio ad creaturam in nomine Verbi.
AD SECUNDUM dicendum, quod, cum relationes consequantur actiones, quaedam nomina important relationem Dei ad creaturam, quae consequitur actionem Dei in exteriorem effectum transeuntem; sicut creare, et gubernare, et talia dicuntur de Deo ex tempore. Quaedam vero relatio est, quae consequitur actionem non transeuntem in exteriorem effectum, sed manentem in agente: ut scire, et velle; et talia non dicuntur de Deo ex tempore; et hujusmodi relatio ad creaturam importatur in nomine Verbi. Nec est verum, quod nomina importantia relationem Dei ad creaturas omnia dicantur ex tempore: sed sola illa nomina, quae important relationem consequentem actionem Dei in exteriorem effectum transeuntem, ex tempore dicuntur.
AD TERTIUM dicendum, quod creaturae non cognoscuntur a Deo per scientiam a creaturis acceptam, sed per essentiam suam. Unde non oportet, quod a creaturis procedat Verbum, licet Verbum sit expressivum creaturarum.
AD QUARTUM dicendum, quod nomen ideae principaliter est impositum ad significandum respectum ad creaturam, et ideo pluraliter dicitur in divinis, neque est personale. Sed nomen Verbi principaliter impositum est ad significandam relationem ad dicentem, et ex consequenti ad creaturas, inquantum Deus, intelligendo se, intelligit omnem creaturam. Et propter hoc in divinis est unicum tantum Verbum, et personaliter dictum.
AD QUINTUM dicendum, quod eo modo, quo scientia Dei est non entium, et verbum Dei est non entium; quia non est aliquid minus in verbo Dei, quam in scientia Dei, ut Augustinus dicit. (l. 15. de Trinit. cap. 14.). Sed tamen verbum est entium ut expressivum, et factivum, non entium autem, ut expressivum, et manifestativum.


QUAESTIO XXXV

DE IMAGINE, IN DUOS ARTICULOS DIVISA

Deinde quaeritur de Imagine.

Et circa hoc quaeruntur duo.

Primo. Utrum Imago in divinis dicatur personaliter.
Secundo. Utrum sit proprium Filii.


ARTICULUS I
192

UTRUM IMAGO IN DIVINIS DICATUR PERSONALITER

(Infr. q. 93. art. 5. ad 4. et 1. Dist. 28. q. 2. art. 2.).

AD PRIMUM sic proceditur. Videtur, quod imago non dicatur personaliter in divinis. Dicit enim August. in lib. de Fid. ad Pet. (cap. 3): Una est Sanctae Trinitatis divinitas, et imago, ad quam factus est homo. Igitur imago dicitur essentialiter, et non personaliter.
2. PRAETEREA. Hilarius dicit in lib. de Synod., quod imago est ejus rei, ad quam imaginatur species indifferens; sed species, sive forma in divinis dicitur essentialiter; ergo et imago.
3. PRAETEREA. Imago ab imitando dicitur: in quo importatur prius, et posterius: sed in divinis personis nihil est prius, et posterius; ergo imago non potest esse nomen personale in divinis.
SED CONTRA est, quod dicit August. (lib. 7. de Trinit. cap. 1): Quid est absurdius, quam imaginem ad se dici? Ergo imago in divinis relative dicitur; et sic est nomen personale.
RESPONDEO dicendum, quod de ratione imaginis est similitudo. Non tamen quaecumque similitudo sufficit ad rationem imaginis, sed similitudo, quae est in specie rei, vel saltem in aliquo signo speciei. Signum autem speciei in rebus corporeis maxime videtur esse figura: videmus enim, quod diversorum animalium secundum speciem sunt diversae figurae, non autem diversi colores. Unde, si depingatur color alicujus rei in pariete, non dicitur esse imago, nisi depingatur figura. Sed neque ipsa similitudo speciei sufficit, vel figurae; sed requiritur ad rationem imaginis origo; quia, ut August. dicit in lib. 83. QQ. unum ovum non est imago alterius, quia non est de illo expressum. Ad hoc ergo, quod vere aliquid sit imago, requiritur, quod ex alio procedat simile ei in specie, vel saltem in signo speciei. Ea vero, quae processionem, sive originem important in divinis, sunt personalia. Unde hoc nomen, imago, est nomen personale.
AD PRIMUM ergo dicendum, quod imago proprie dicitur, quod procedit ad similitudinem alterius. Illud autem, ad cujus similitudinem aliquid procedit, proprie dicitur exemplar, improprie vero imago. Sic tamen August. (Fulgentius, loc. in arg. cit.) utitur nomine imaginis, cum dicit, divinitatem Sanctae Trinitatis esse imaginem, ad quam factus est homo.
AD SECUNDUM dicendum, quod species, prout ponitur ab Hilar. (loc. in arg. cit.) in definitione imaginis, importat formam deductam in aliquo ab alio. Hoc enim modo imago dicitur esse species alicujus: sicuti id, quod assimilatur alicui, dicitur forma ejus, inquantum habet formam illi similem.
AD TERTIUM dicendum, quod imitatio in divinis personis non significat posterioritatem, sed solam assimilationem.


ARTICULUS II
193

UTRUM NOMEN IMAGINIS SIT PROPRIUM FILIO

(1. Dist. 28. q. 2. art. 3. et 2. Dist. 16. art. 1. et Hebr. 1. lect. 2. fin.).

AD SECUNDUM sic proceditur. Videtur, quod nomen imaginis non sit proprium Filio. Quia, ut dicit Damasc. (lib. 1. Orth. Fid. cap. 13.): Spiritus Sanctus est imago Filii; non est ergo proprium Filii.
2. PRAETEREA. De ratione imaginis est similitudo cum expressione, ut August. dicit in lib. 83. QQ. q. 74.; sed hoc convenit Spiritui Sancto; procedit enim ab alio secundum modum similitudinis; ergo Spiritus Sanctus est imago: et ita non est proprium Filii, quod sit imago.
3. PRAETEREA. Homo etiam dicitur imago Dei, secundum illud 1. ad Corinth. 11.: Vir non debet velare caput suum, quoniam imago, et gloria Dei est; ergo non est proprium Filio.
SED CONTRA est, quod Augustinus dicit, 6. de Trinitate, quod solus Filius est imago Patris.
RESPONDEO dicendum, quod doctores Graecorum communiter dicunt, Spiritum Sanctum esse imaginem Patris, et Filii: sed doctores latini solo Filio attribuunt nomen imaginis. Non enim invenitur in canonica Scriptura, nisi de Filio. Dicitur enim Coloss. 1.: Qui est imago Dei invisibilis, primogenitus creaturae: et ad Hebr. 1: Qui, cum sit splendor gloriae, et figura substantiae ejus. Hujus autem rationem assignant quidam ex hoc, quod Filius convenit cum Patre non solum in natura, sed etiam in notione principii: Spiritus autem Sanctus non convenit cum Filio, nec cum Patre in aliqua notione: sed hoc non videtur sufficere, quia, sicut secundum relationes non attenditur in divinis neque aequalitas, neque inaequalitas, ut August. dicit (lib. 5. de Trinit. cap. 6.); ita neque similitudo, quae requiritur ad rationem imaginis. Unde alii dicunt, quod Spiritus Sanctus non potest dici imago Filii, quia imaginis non est imago; neque etiam Patris, quia etiam imago refertur immediate ad id, cujus est imago. Spiritus Sanctus autem refertur ad Patrem per Filium. Neque etiam est imago Patris, et Filii; quia sic esset una imago duorum, quod videtur impossibile. Unde relinquitur, quod Spiritus Sanctus nullo modo sit imago. Sed hoc nihil est; quia Pater, et Filius sunt unum principium Spiritus Sancti, ut infra dicetur (q. 36. art. 4.). Unde nihil prohibet, sic Patris, et Filii, inquantum sunt unum, esse unam imaginem, cum etiam homo totius Trinitatis sit una imago. Et ideo aliter dicendum est, quod, sicut Spiritus Sanctus, quamvis sua processione accipiat naturam Patris, sicut et Filius, non tamen dicitur natus: ita, licet accipiat speciem similem Patris, non dicitur imago; quia Filius procedit ut Verbum, de cujus ratione est similitudo speciei ad id, a quo procedit; non autem de ratione amoris, quamvis hoc conveniat amori, qui est Spiritus Sanctus, inquantum est amor divinus.
AD PRIMUM ergo dicendum, quod Damascenus, et alii doctores Graecorum communiter utuntur nomine imaginis pro perfecta similitudine.
AD SECUNDUM dicendum, quod, licet Spiritus Sanctus sit similis Patri, et Filio, non tamen sequitur, quod sit imago, ratione jam dicta (in corp. art.).
AD TERTIUM dicendum, quod imago alicujus dupliciter in aliquo invenitur. Uno modo in re ejusdem naturae secundum speciem, ut imago regis invenitur in Filio suo. Alio modo in re alterius naturae, sicut imago Regis invenitur in denario. Primo autem modo Filius est imago Patris: secundo autem modo dicitur homo imago Dei. Et ideo ad designandam in homine imperfectionem imaginis, homo non solum dicitur imago, sed ad imaginem, per quod motus quidam tendentis in perfectionem designatur: sed de Filio Dei non potest dici, quod sit ad imaginem; quia est perfecta Patris imago.


QUAESTIO XXXVI

DE PERSONA SPIRITUS SANCTI, IN QUATUOR ARTICULOS DIVISA

Post considerandum est de his, quae pertinent ad personam Spiritus Sancti, qui non solum dicitur Spiritus Sanctus, sed etiam amor, et donum Dei.

Circa Spiritum Sanctum ergo quaeruntur quatuor.

Primo. Utrum hoc nomen, Spiritus Sanctus, sit proprium alicujus divinae personae.
Secundo. Utrum illa persona divina, quae Spiritus Sanctus dicitur, procedat a Patre, et Filio.
Tertio. Utrum procedat a Patre per Filium.
Quarto. Utrum Pater, et Filius sint unum principium Spiritus Sancti.


ARTICULUS I
194

UTRUM HOC NOMEN, SPIRITUS SANCTUS, SIT PROPRIUM NOMEN ALICUJUS DIVINAE PERSONAE

(2-2. q. 14. art. 1. corp. et 1. Dist. 10. art. 4. et lib. 4. Contr. g. cap. 19. et Mal. q. 3. art. 14. corp. et opusc. 2. cap. 46. et 47.).

AD PRIMUM sic proceditur. Videtur, quod hoc nomen Spiritus Sanctus, non sit proprium nomen alicujus divinae personae. Nullum enim nomen commune tribus personis est proprium alicujus personae: sed hoc nomen, Spiritus Sanctus, est commune tribus personis. Ostendit enim Hilar. 8. de Trinit. in Spiritu Dei aliquando significari Patrem, ut, cum dicitur (Is. 61.): Spiritus Domini super me: aliquando significari Filium, ut, cum dicit Filius (Matth. 12.): In spiritu Dei ejicio daemonia, naturae suae potestate ejicere se daemonia demonstrans; aliquando Spiritum Sanctum, ut ibi (Joel. 2.): Effundam de Spiritu meo super omnem carnem; ergo hoc nomen, Spiritus Sanctus, non est proprium alicujus divinae personae.
2. PRAETEREA. Nomina divinarum personarum ad aliquid dicuntur, ut Boetius dicit in lib. de Trinit. sed hoc nomen, Spiritus Sanctus, non dicitur ad aliquid; ergo hoc nomen non est proprium divinae personae.
3. PRAETEREA. Quia Filius est nomen alicujus divinae personae, non potest dici Filius hujus, vel illius. Dicitur autem spiritus hujus, vel illius hominis: ut enim habetur Num. 11. dixit Dominus ad Moys.: De spiritu tuo accipiam, tradamque eis: et 4. Reg. 2.: Requievit spiritus Eliae super Elisaeum; ergo Spiritus Sanctus non videtur esse proprium nomen alicujus divinae personae.
SED CONTRA est, quod dicitur 1. Joan. ult.: Tres sunt, qui testimonium dant in coelo, Pater, Verbum, et Spiritus Sanctus. Ut autem August. dicit, 7. de Trinit. (cap. 4. et seq.) cum quaeritur: Quid tres? dicimus: Tres personae; ergo Spiritus Sanctus est nomen divinae personae.
RESPONDEO dicendum, quod, cum sint duae processiones in divinis, altera earum, quae est per modum amoris, non habet proprium nomen, ut supra dictum est (q. 27. art. 4. ad 3.). Unde et relationes, quae secundum hujusmodi processionem accipiuntur, innominatae sunt, ut etiam supra dictum est (q. 28. art. 4.). Propter quod et nomen personae hoc modo procedentis eadem ratione non habet proprium nomen: sed, sicut sunt accommodata aliqua nomina ex usu loquentium ad significandum praedictas relationes, cum nominamus [al. unde nominamus] eas nomine processionis, et spirationis, quae secundum proprietatem significationis magis videntur significare actus notionales, quam relationes: ita ad significandum divinam personam, quae, procedit per modum amoris, accommodatum est ex usu Scripturae hoc nomen, Spiritus Sanctus. Et hujus quidem convenientiae ratio sumi potest ex duobus. Primo quidem, ex ipsa communitate ejus, quod dicitur Spiritus Sanctus. Ut enim August. dicit, 15. de Trinit. (cap. 17. circa fin. et lib. 5. cap. 11.), quia Spiritus Sanctus communis est ambobus, id vocatur ipse proprie, quod ambo communiter. Nam et Pater est Spiritus, et Filius est Spiritus, et Pater est Sanctus, et Filius est Sanctus. Secundo vero ex propria significatione. Nam nomen spiritus in rebus corporeis impulsionem quamdam, et motionem significare videtur. Nam fiatum, et ventum spiritum nominamus. Est autem proprium amoris, quod moveat, et impellat voluntatem amantis in amatum. Sanctitas vero illis rebus attribuitur, quae in Deum ordinantur. Quia igitur persona divina procedit per modum amoris, quo Deus amatur, convenienter Spiritus Sanctus nominatur.
AD PRIMUM ergo dicendum, quod hoc, quod dico, Spiritus Sanctus, prout sumitur in virtute duarum dictionum, commune est toti Trinitati; quia nomine spiritus significatur immaterialitas divinae substantiae. Spiritus enim corporeus invisibilis est, et parum habet de materia. Unde omnibus substantiis immaterialibus, et invisibilibus hoc nomen attribuimus. Per hoc vero, quod dicitur sanctus, significatur puritas divinae bonitatis. Si autem accipiatur hoc, quod dico, Spiritus Sanctus, in vi unius dictionis, sic ex usu Ecclesiae est accomodatum ad significandam unam trium personarum, scilicet quae procedit per modum amoris, ratione jam dicta (in corp. art.).
AD SECUNDUM dicendum, quod, licet hoc, quod dico, Spiritus Sanctus, relative non dicatur: tamen pro relativo ponitur, inquantum est accomodatum ad significandam personam sola relatione ab aliis distinctam. Potest tamen intelligi in nomine aliqua relatio, si Spiritus Sanctus intelligatur, quasi spiratus.
AD TERTIUM dicendum, quod in nomine Filii intelligitur sola relatio ejus, qui est a principio ad principium: sed in nomine Patris intelligitur relatio principii; et similiter in nomine spiritus, prout importat quamdam vim motivam. Nulli autem creaturae competit esse principium respectu alicujus divinae personae, sed e converso. Et ideo potest dici Pater noster, et Spiritus noster: non tamen potest dici Filius noster.


ARTICULUS II
195

UTRUM SPIRITUS SANCTUS PROCEDAT A FILIO

(1. Dist. 11. art. 1. et Pot. q. 10. art. 4. 5. et Opusc. 1. cap. 49. 50. et 51. et Opusc. 2. cap. 49. et lib. 4. Contr. g. cap. 24. et 25.).

AD SECUNDUM sic proceditur. Videtur, quod Spiritus Sanctus non procedat a Filio. Quia, secundum Dionys. (cap. 1. de Div. Nom. lect. 1.), non est audendum dicere aliquid de substantiali divinitate, praeter ea, quae divinitus nobis ex sacris eloquiis sunt expressa: sed in Scriptura Sacra non exprimitur, quod Spiritus Sanctus a Filio procedat, sed solum quod procedat a Patre, ut patet Joan. 15.: Spiritum veritatis, qui a Patre procedit; ergo Spiritus Sanctus non procedit a Filio.
2. PRAETEREA. In symbolo Constantinopolitanae Synodi (Primae can. 7.) sic legitur: Credimus in Spiritum Sanctum Dominum, et vivificantem, ex Patre procedentem, cum Patre et Filio adorandum, et glorificandum. Nullo igitur modo debuit addi in symbolo nostro, quod Spiritus Sanctus procedat a Filio, sed videntur esse anathematis rei, qui hoc addiderunt.
3. PRAETEREA. Damasc. dicit (lib. 1. Orth. Fid. cap. 11.); Spiritum Sanctum ex Patre dicimus, et Spiritum Patris nominamus: ex Filio autem Spiritum Sanctum non dicimus, Spiritum vero Filii nominamus; ergo Spiritus Sanctus non procedit a Filio.
4. PRAETEREA. Nihil procedit ab eo, in quo quiescit: sed Spiritus Sanctus quiescit in Filio. Dicitur enim in legenda B. And.: Pax vobis, et universis, qui credunt in unum Deum Patrem, et unum Filium ejus unicum Dominum nostrum Jesum Christum, in unum Spiritum Sanctum procedentem ex Patre, et in Filio permanentem; ergo Spiritus Sanctus non procedit a Filio.
5. PRAETEREA. Filius procedit ut verbum: sed spiritus noster in nobis non videtur procedere a verbo nostro; ergo Spiritus Sanctus non procedit a Filio.
6. PRAETEREA. Spiritus Sanctus perfecte procedit a Patre; ergo superfluum est dicere, quod procedit a Filio.
7. PRAETEREA. In perpetuis non differunt esse, et posse, ut dicitur in 3. Phys. (tex. 32.), et multo minus in divinis: sed Spiritus Sanctus potest distingui a Filio, etiamsi ab eo non procedat. Dicit enim Anselm. in libro de processione Spiritus Sancti: Habent utique a Patre esse Filius, et Spiritus Sanctus, sed diverso modo; quia alter nascendo, et alter procedendo, ut alii sint per hoc ab invicem. Et postea subdit: Nam si per aliud non essent plures Filius et Spiritus Sanctus, per hoc solum essent diversi. Ergo Spiritus Sanctus distinguitur a Filio ab eo non exsistens.
SED CONTRA est, quod dicit Athanas. (in Symbolo suo): Spiritus Sanctus a Patre, et Filio, non factus, nec creatus, nec genitus, sed procedens.
RESPONDEO dicendum, quod necesse est dicere, Spiritum Sanctum a Filio esse. Si enim non esset ab eo, nullo modo posset ab eo personaliter distingui. Quod ex supra dictis patet (q. 27. art. 3. et q. 30. art. 2.). Non enim est possibile dicere, quod secundum aliquid absolutum divinae personae ab invicem distinguantur; quia sequeretur, quod non esset trium una essentia. Quidquid enim in divinis absolute dicitur, ad unitatem essentiae pertinet. Relinquitur ergo, quod solum relationibus divinae personae ab invicem distinguantur. Relationes autem personas distinguere non possunt, nisi secundum quod sunt oppositae. Quod ex hoc patet, quia Pater habet duas relationes, quarum una refertur ad Filium, et alia ad Spiritum Sanctum; quae tamen, quia non sunt oppositae, non constituunt duas personas, sed ad unam personam Patris tantum pertinent. Si ergo in Filio, et in Spiritu Sancto non esset invenire nisi duas relationes, quibus uterque refertur ad Patrem, illae relationes non essent ad invicem oppositae, sicut neque duae relationes, quibus Pater refertur ad illos. Unde, sicut persona Patris est una, ita sequeretur, quod persona Filii, et Spiritus Sancti esset una, habens duas relationes oppositas duabus relationibus Patris. Hoc autem est haereticum, cum tollat fidem Trinitatis. Oportet ergo, quod Filius, et Spiritus Sanctus ad invicem referantur oppositis relationibus. Non autem possunt esse in divinis aliae relationes oppositae, nisi relationes originis, ut supra probatum est (q. 28. art. 4.). Oppositae autem relationes originis accipiuntur secundum principium, et secundum quod est a principio. Relinquitur ergo, quod necesse est dicere, vel Filium esse a Spiritu Sancto, quod nullus dicit, vel Spiritum Sanctum esse a Filio, quod nos confitemur; et huic quidem consonat ratio processionis utriusque. Dictum enim est supra (q. 27. art. 2. et 4. et q. 28. art. 4.), quod Filius procedit per modum intellectus ut Verbum, Spiritus Sanctus autem per modum voluntatis, ut amor. Necesse est autem, quod amor a Verbo procedat. Non enim aliquid amamus, nisi secundum quod conceptione mentis apprehendimus. Unde et secundum hoc manifestum est, quod Spiritus Sanctus procedit a Filio. Ipse etiam ordo rerum hoc docet. Nusquam enim hoc invenimus, quod ab uno procedant plura absque ordine, nisi in illis solum, quae materialiter differunt. Sicut unus faber producit multos cultellos materialiter ab invicem distinctos, nullum ordinem habentes ad invicem. Sed in rebus, in quibus non est sola materialis distinctio, semper invenitur in multitudine productorum aliquis ordo. Unde etiam in ordine creaturarum productarum decor divinae sapientiae manifestatur. Si ergo ab una persona Patris procedunt duae personae, scilicet Filius, et Spiritus Sanctus, oportet esse aliquem ordinem eorum ad invicem. Nec potest aliquis ordo alius assignari, nisi ordo naturae, quo alius est ex alio. Non est igitur possibile dicere, quod Filius, et Spiritus Sanctus sic procedant a Patre, quod neuter eorum procedat ab alio, nisi quis poneret in eis materialem distinctionem, quod est impossibile. Unde etiam ipsi Graeci processionem Spiritus Sancti aliquem ordinem habere ad Filium intelligunt. Concedunt enim, Spiritum Sanctum esse Spiritum Filii, et esse a Patre per Filium. Et quidam eorum dicuntur concedere, quod sit a Filio, vel profluat ab eo, non tamen quod procedat; quod videtur vel ex ignorantia, vel ex protervia esse. Quia si quis recte consideret, inveniet processionis verbum inter omnia, quae ad originem qualemcumque pertinent, communissimum esse. Utimur enim eo ad designandum qualemcumque originem, sicut, quod linea procedit a puncto, radius a sole, rivus a fonte, et similiter in quibuscumque aliis. Unde ex quocumque alio ad originem pertinente potest concludi, quod Spiritus Sanctus procedit a Filio.
AD PRIMUM ergo dicendum, quod de Deo dicere non debemus, quod in Sacra Scriptura non invenitur vel per verba, vel per sensum. Licet autem per verba non inveniatur in Sacra Scriptura, quod Spiritus Sanctus procedit a Filio; invenitur tamen quantum ad sensum, et praecipue, ubi dicit Filius, Joan. 16. de Spiritu Sancto loquens: Ille me clarificabit, quia de meo accipiet. Regulariter etiam in sacra Scriptura tenendum est, quod id, quod de Patre dicitur, oportet de Filio intelligi, etiam si dictio exclusiva addatur, nisi solum in illis, in quibus Pater, et Filius secundum oppositas relationes distinguuntur. Cum enim Dominus, Matth. 11. dicit: Nemo novit Filium, nisi Pater, non excluditur, quin Filius seipsum cognoscat. Sic igitur, cum dicitur, quod Spiritus Sanctus a Patre procedit, etiamsi adderetur, quod a solo Patre procedit, non excluderetur inde Filius; quia quantum ad hoc, quod est esse principium Spiritus Sancti, non opponuntur Pater, et Filius, sed solum quantum ad hoc, quod hic est Pater, et ille Filius.
AD SECUNDUM dicendum, quod in quolibet Concilio institutum fuit symbolum aliquod propter errorem aliquem, qui in Concilio damnabatur. Unde sequens Concilium non faciebat aliud symbolum, quam primum, sed id, quod implicite continebatur in primo symbolo, per aliqua addita explanabatur contra haereses insurgentes. Unde in determinatione Chalcedon. Synodi dicitur, quod illi, qui fuerunt congregati in Concilio Constantinopolitano, doctrinam de Spiritu Sancto tradiderunt, non quod minus esset in praecedentibus, qui apud Nicaeam congregati sunt, inferentes, sed intellectum eorum adversus haereticos declarantes. Quia igitur in tempore antiquorum Conciliorum nondum exortus fuerat error dicentium, Spiritum Sanctum non procedere a Filio, non fuit necessarium, quod hoc explicite poneretur: sed postea, insurgente errore quorundam, in quodam Concilio in occidentalibus partibus congregato expressum fuit auctoritate Romani Pontificis, cujus auctoritate etiam antiqua Concilia congregabantur, et confirmabantur. Continebatur tamen implicite in hoc ipso, quod dicebatur Spiritus Sanctus a Patre procedere.
AD TERTIUM dicendum, quod Spiritum Sanctum non procedere a Filio, primo fuit a Nestorianis introductum, ut patet in quodam symbolo Nestorianorum damnato in Ephesina Synodo. Et hunc errorem sequutus fuit Theodoricus Nestorianus, et plures post ipsum. Inter quos fuit etiam Damasc. Unde in hoc ejus sententiae non est standum. Quamvis a quibusdam dicatur, quod Damasc. sicut non confitetur Spiritum Sanctum esse a Filio, ita etiam non negat ex vi illorum verborum.
AD QUARTUM dicendum, quod per hoc, quod Spiritus Sanctus dicitur quiescere, vel manere in Filio, non excluditur, quin ab eo procedat; quia et Filius in Patre manere dicitur, cum tamen a Patre procedat. Dicitur etiam Spiritus Sanctus in Filio quiescere, vel sicut amor amantis quiescit in amato, vel quantum ad humanam naturam Christi, propter id, quod scriptum est Joan. 1.: Super quem videris spiritum descendentem, et manentem super eum, hic est, qui baptizat.
AD QUINTUM dicendum, quod verbum in divinis non accipitur secundum similitudinem verbi vocalis, a quo non procedit spiritus: quia sic tantum metaphorice diceretur: sed secundum similitudinem verbi mentalis, a quo amor procedit.
AD SEXTUM dicendum, quod per hoc, quod Spiritus Sanctus perfecte procedit a Patre, non solum non superfluum est dicere, quod Spiritus Sanctus procedat a Filio, sed omnino necessarium; quia una virtus est Patris, et Filii: et quidquid est a Patre, necesse est esse a Filio, nisi proprietati filiationis repugnet: non enim Filius est a seipso, licet sit a Patre.
AD SEPTIMUM dicendum, quod Spiritus Sanctus distinguitur personaliter a Filio in hoc, quod origo unius distinguitur ab origine alterius: sed ipsa differentia originis est per hoc. quod Filius est solum a Patre, Spiritus Sanctus vero a Patre, et Filio: non enim aliter processiones distinguerentur, sicut supra ostensum est. (in corp. art. et q. 27.).


ARTICULUS III
196

UTRUM SPIRITUS SANCTUS PROCEDAT A PATRE PER FILIUM

(1. Dist. 12. art. 3. et opusc. 1. cap. 40. et opusc. 9. cap. 27.).

AD TERTIUM sic proceditur. Videtur, quod Spiritus Sanctus non procedat a Patre per Filium. Quod enim procedit ab aliquo per aliquem, non procedit ab eo immediate. Si igitur Spiritus Sanctus procedit a Patre per Filium, non procedit a Patre immediate: quod videtur inconveniens.
2. PRAETEREA. Si Spiritus Sanctus procedit a Patre per Filium, non procedit a Filio, nisi propter Patrem: sed propter quod unumquodque, et illud magis; ergo magis procedit a Patre, quam a Filio.
3. PRAETEREA. Filius habet esse per generationem: si igitur Spiritus Sanctus est a Patre per Filium, sequitur, quod prius generetur filius, et postea procedat Spiritus Sanctus: et sic processio Spiritus Sancti non est aeterna, quod est haereticum.
4. PRAETEREA. Cum aliquis dicitur per aliquem operari, potest e converso dici. Sicut enim dicimus, quod Rex operatur per Ballivum: ita potest dici, quod Ballivus operatur per Regem: sed nullo modo dicimus, quod Filius spiret Spiritum Sanctum per Patrem; ergo nullo modo potest dici, quod Pater spiret Spiritum Sanctum per Filium.
SED CONTRA est, quod Hilar. dicit in lib. 12. de Trinit.: Conserva hanc, oro, fidei meae religionem, ut semper obtineam Patrem, scilicet te, et Filium tuum una tecum adorem, et Spiritum Sanctum tuum, qui est per unigenitum tuum, promerear.
RESPONDEO dicendum, quod in omnibus locutionibus, in quibus dicitur aliquis per aliquem operari, haec propositio per designat in causali aliquam causam, seu principium illius actus: sed, cum actio sit media inter faciens, et factum, quandoque illud causale, cui adjungitur haec praepositio per, est causa actionis, secundum quod exit ab agente; et tunc est causa agenti, quod agat, sive sit causa finalis, sive formalis, sive effective, vel motiva. Finalis quidem; ut si dicamus, quod artifex operatur per cupiditatem lucri. Formalis vero, ut si dicamus, quod operatur per artem suam. Motiva vero, si dicamus, quod operatur per imperium alterius. Quandoque vero dictio causalis, cui adjungitur haec praepositio per, est causa actionis, secundum quod terminatur [al. determinatur] ad factum; ut, cum dicimus, artifex operatur per martellum: non enim significatur, quod martellus sit causa artifici, quod agat, sed quod sit causa artificiato, ut ab artifice procedat, et quod hoc ipsum habeat ab artifice. Et hoc est, quod quidam dicunt, quod haec praepositio per quandoque notat auctoritatem in recto, ut cum dicitur: Rex operatur per Ballivum. Quandoque autem in obliquo, ut cum dicitur: Ballivus operatur per Regem. Quia igitur Filius habet a Patre, quod ab eo procedat Spiritus Sanctus, potest dici, quod Pater per Filium spirat Spiritum Sanctum, vel quod Spiritus Sanctus procedat a Patre per Filium, quod idem est.
AD PRIMUM ergo dicendum, quod in qualibet actione est duo considerare, scilicet suppositum agens, et virtutem, qua agit, sicut ignis calefacit calore. Si igitur in patre, et filio consideretur virtus, qua spirant Spiritum Sanctum, non cadit ibi aliquod medium; quia haec virtus est una, et eadem. Si autem considerentur ipsae personae spirantes, sic, cum Spiritus Sanctus communiter procedat a Patre, et Filio, invenitur Spiritus Sanctus immediate a Patre procedere, inquantum est ab eo, et mediate inquantum est a Filio. Et sic dicitur procedere a Patre per Filium. Sicut etiam Abel processit immediate ab Adam, inquantum Adam fuit pater ejus, et mediate, inquantum Eva fuit mater ejus, quae processit ab Adam. Licet hoc exemplum materialis processionis ineptum videatur ad significandam immaterialem processionem divinarum personarum.
AD SECUNDUM dicendum, quod, si Filius acciperet a Patre aliam virtutem numero ad spirandum Spiritum Sanctum, sequeretur, quod esset sicut causa secunda, et instrumentalis; et sic magis procederet a Patre, quam a Filio. Sed una, et eadem numero virtus spirativa est in Patre, et Filio; et ideo aequaliter procedit ab utroque. Licet aliquando dicatur principaliter, vel proprie procedere de Patre, propter hoc, quod Filius habet hanc virtutem a Patre.
AD TERTIUM dicendum, quod, sicut generatio Filii est coaeterna generanti (unde non prius fuit Pater, quam gigneret Filium); ita processio Spiritus Sancti est coaeterna suo principio. Unde non fuit prius Filius genitus, quam Spiritus Sanctus procederet: sed utrumque aeternum est.
AD QUARTUM dicendum, quod, cum aliquis dicitur per aliquid operari, non semper recipitur conversio. Non enim dicimus, quod martellus operetur per fabrum, dicimus autem, quod Ballivus operatur per Regem; quia Ballivi est agere, cum sit dominus sui actus: martelli autem non est agere, sed solum agi: unde non designatur nisi ut instrumentum. Dicitur autem Ballivus operari per Regem, quamvis haec praepositio per denotet medium; quia quanto suppositum est prius in agendo, tanto virtus ejus est immediatior effectui, quia virtus causae primae conjungit causam secundam suo effectui. Unde et prima principia dicuntur immediata in demonstrativis scientiis. Sic igitur, inquantum Ballivus est medius secundum ordinem suppositorum agentium, dicitur Rex operari per Ballivum; secundum ordinem vero virtutum dicitur Ballivus operari per Regem; quia virtus Regis facit, quod actio Ballivi consequatur effectum. Ordo autem non attenditur inter patrem, et filium quantum ad virtutem, sed solum quantum ad supposita; et ideo dicitur, quod pater spirat per filium, et non e converso.


ARTICULUS IV
197

UTRUM PATER, ET FILIUS SINT UNUM PRINCIPIUM SPIRITUS SANCTI

(1. Dist. 11. art. 2. 3. et 4. et lib. 4. Contr. g. cap. 25. et opusc. 9. cap. 25. et in Joan. 8. lect. 3. et 15. lect. 3.).

AD QUARTUM sic proceditur. Videtur, quod Pater, et Filius non sint unum principium Spiritus Sancti. Quia Spiritus Sanctus non videtur a Patre, et Filio procedere, inquantum sunt unum, neque in natura, quia Spiritus Sanctus sic etiam procederet a seipso, qui est unum cum eis in natura; neque etiam inquantum sunt unum in aliqua proprietate; quia una proprietas non potest esse duorum suppositorum, ut videtur; ergo Spiritus Sanctus procedit a Patre, et Filio, ut sunt plures. Non ergo Pater, et Filius sunt unum principium Spiritus Sancti.
2. PRAETEREA. Cum dicitur, Pater, et Filius sunt unum principium Spiritus Sancti, non potest ibi designari unitas personalis; quia sic Pater, et Filius essent una persona; neque etiam unitas proprietatis; quia, si propter unam proprietatem Pater, et Filius sunt unum principium Spiritus Sancti, pari ratione propter duas proprietates Pater videtur esse duo principia Filii, et Spiritus Sancti, quod est inconveniens; non ergo Pater, et Filius sunt unum principium Spiritus Sancti.
3. PRAETEREA. Filius non magis convenit cum Patre, quam Spiritus Sanctus: sed Spiritus Sanctus, et Pater non sunt unum principium respectu alicujus divinae personae: ergo neque Pater, et Filius.
4. PRAETEREA. Si Pater, et Filius sunt unum principium Spiritus Sancti, aut unum, quod est Pater, aut unum, quod non est Pater: sed neutrum est dare. Quia, si unum, quod est Pater, sequitur, quod Filius sit Pater: si unum, quod non est Pater, sequitur, quod Pater non est Pater; non ergo dicendum est, quod Pater, et Filius sint unum principium Spiritus Sancti.
5. PRAETEREA. Si Pater, et Filius sunt unum principium Spiritus Sancti, videtur e converso dicendum, quod unum principium Spiritus Sancti sit Pater, et Filius: sed haec videtur esse falsa: quia hoc, quod dico principium, oportet, quod supponat vel pro persona Patris, vel pro persona Filii, et utroque modo est falsa; ergo etiam haec est falsa: Pater, et Filius sunt unum principium Spiritus Sancti.
6. PRAETEREA. Unum in substantia facit idem. Si igitur Pater, et Filius sunt unum principium Spiritus Sancti, sequitur, quod sint idem principium: sed hoc a multis negatur; ergo non est concedendum, quod Pater, et Filius sint unum principium Spiritus Sancti.
7. PRAETEREA. Pater, et Filius, et Spiritus Sanctus, quia sunt unum principium creaturae, dicuntur esse unus creator: sed Pater, et Filius non sunt unus spirator, sed duo spiratores, ut a multis dicitur. Quod etiam consonat dictis Hilar. qui dicit in secundo de Trinit. quod Spiritus Sanctus a patre, et filio auctoribus confitendus est; ergo Pater, et Filius non sunt unum principium Spiritus Sancti.
SED CONTRA est, quod August. dicit in 5. Trinit. (cap. 14.) quod Pater, et Filius non sunt duo principia, sed unum principium Spiritus Sancti.
RESPONDEO dicendum, quod Pater, et Filius in omnibus unum sunt, in quibus non distinguit inter eos relationis oppositio. Unde, cum in hoc, quod est esse principium Spiritus Sancti, non opponantur relative, sequitur, quod Pater, et Filius sunt unum principium Spiritus Sancti. Quidam tamen dicunt, hanc esse impropriam, Pater, et Filius sunt unum principium Spiritus Sancti. Quia, cum hoc nomen, principium, singulariter acceptum non significet personam, sed proprietatem, dicunt, quod sumitur adjective; et quia adjectivum non determinatur per adjectivum, non potest convenienter dici, quod Pater, et Filius sint unum principium Spiritus Sancti, nisi unum intelligatur quasi adverbialiter positum, ut sit sensus: Sunt unum principium, idest uno modo. Sed simili ratione posset dici Pater duo principia Filii, et Spiritus Sancti, idest duobus modis.
Dicendum est ergo, quod, licet hoc nomen, principium, significet proprietatem, tamen significat eam per modum substantivi: sicut hoc nomen, pater, et filius, etiam in rebus creatis. Unde numerum accipit a forma significata sicut et alia substantiva. Sicut igitur pater, et filius sunt unus Deus propter unitatem formae significatae per hoc nomen, Deus; ita sunt unum principium Spiritus Sancti propter unitatem proprietatis significatae in hoc nomine, principium.
AD PRIMUM ergo dicendum, quod, si attendatur virtus spirativa, Spiritus Sanctus procedit a Patre, et Filio, inquantum sunt unum in virtute spirativa, quae quodammodo significat naturam cum proprietate, ut infra dicetur (in solut. ad 7. arg. huj. art.). Neque est inconveniens, unam proprietatem esse in duobus suppositis, quorum est una natura: si vero considerentur supposita spirationis, sic Spiritus Sanctus procedit a Patre, et Filio, ut sunt plures. Procedit enim ab eis, ut amor unitivus duorum.
AD SECUNDUM dicendum, quod, cum dicitur, Pater, et Filius sunt unum principium Spiritus Sancti, designatur una proprietas, quae est forma significata per nomen. Non tamen sequitur, quod propter plures proprietates possit dici Pater plura principia, quia implicaretur pluralitas suppositorum.
AD TERTIUM dicendum, quod secundum relativas proprietates non attenditur in divinis similitudo, vel dissimilitudo, sed secundum essentiam. Unde sicut Pater non est similior sibi, quam Filio; ita nec Filius est similior Patri, quam Spiritus Sanctus.
AD QUARTUM dicendum, quod haec duo, scilicet Pater, et Filius sunt unum principium, quod est Pater, aut unum principium, quod non est Pater, non sunt contradictorie opposita. Unde non est necesse alterum eorum dare. Cum enim dicimus, Pater, et Filius sunt unum principium, hoc, quod dico principium, non habet determinatam suppositionem, imo confusam pro duabus personis simul; unde in processu est fallacia figurae dictionis a confusa suppositione ad determinatam.
AD QUINTUM dicendum, quod haec etiam est vera: Unum principium Spiritus Sancti est Pater, et Filius: quia hoc, quod dico principium, non supponit pro una persona tantum, sed indistincte pro duabus, ut dictum est (in solut. praec. arg.).
AD SEXTUM dicendum, quod convenienter potest dici, quod Pater, et Filius sunt idem principium, secundum quod ly principium supponit confuse, et indistincte pro duabus personis simul.
AD SEPTIMUM dicendum, quod quidam dicunt, quod Pater, et Filius, licet sint unum principium Spiritus Sancti, sunt tamen duo spiratores propter distinctionem suppositorum, sicut etiam duo spirantes, quia actus referuntur ad supposita. Nec est eadem ratio de hoc nomine, creator, quia Spiritus Sanctus procedit a Patre, et Filio, ut sunt duae personae distinctae, ut dictum est (in solut. ad 1. arg. huj. art.): non autem creatura procedit a tribus personis, ut sunt personae distinctae, sed ut sunt unum in essentia. Sed videtur melius dicendum, quod, quia spirans adjectivum est, spirator vero substantivum, possumus dicere, quod Pater, et Filius sunt duo spirantes propter pluralitatem suppositorum, non autem duo spiratores propter unam spirationem. Nam adjectiva nomina habent numerum secundum supposita, substantiva vero a seipsis secundum formam significatam. Quod vero Hilarius dicit (loc. cit.), quod Spiritus Sanctus est a Patre, et Filio auctoribus, exponendum est, quod ponitur substantivum pro adjectivo.


QUAESTIO XXXVII

DE NOMINE SPIRITUS SANCTI, QUOD EST AMOR, IN DUOS ARTICULOS DIVISA

Deinde quaeritur de nomine Amoris.

Et circa hoc quaeruntur duo.

Primo. Utrum sit proprium nomen Spiritus Sancti.
Secundum. Utrum Pater, et Filius diligant se Spiritu Sancto.


ARTICULUS I
198

UTRUM AMOR SIT PROPRIUM NOMEN SPIRITUS SANCTI

(1. Dist. 10. art. 1. ad 4. et Dist. 27. q. 2. art. 2. q. 2. corp. et Veri. q. 4. art. 2. ad 7.).

AD PRIMUM sic proceditur. Videtur, quod amor non sit proprium nomen Spiritus Sancti. Dicit enim August. 15. de Trinit. (cap. 17.): Nescio, cur sicut sapientia dicitur et Pater, et Filius, et Spiritus Sanctus, et simul omnes non tres, sed una sapientia, non ita et caritas dicatur Pater, et Filius, et Spiritus Sanctus, et simul omnes una caritas: sed nullum nomen, quod de singulis personis praedicatur, et de omnibus in communi singulariter, est nomen proprium alicujus personae; ergo hoc nomen, amor, non est proprium Spiritus Sancti.
2. PRAETEREA. Spiritus Sanctus est persona subsistens: sed amor non significatur ut persona subsistens, sed ut actio quaedam ab amante transiens in amatum; ergo amor non est proprium nomen Spiritus Sancti.
3. PRAETEREA. Amor est nexus amantium; quia secundum Dion. 4. cap. de Div. Nom (part. 2. lect. 12.) est quaedam vis unitiva: sed nexus est medium inter ea, quae connectit, non autem aliquid ab eis procedens. Cum igitur Spiritus Sanctus procedat a Patre, et Filio, sicut ostensum est (q. 36. art. 2.), videtur, quod non sit Amor, aut nexus Patris, et Filii.
4. PRAETEREA. Cujuslibet amantis est aliquis amor: sed Spiritus Sanctus est amans; ergo ejus est aliquis amor. Si igitur Spiritus Sanctus est amor, erit amor amoris, et spiritus a spiritu: quod est inconveniens.
SED CONTRA est, quod Gregor. dicit in Homil. Pentecostes (quae est 30. in Evangel.): Ipse Spiritus Sanctus est amor.
RESPONDEO dicendum, quod nomen amoris in divinis sumi potest essentialiter, et personaliter; et secundum quod personaliter sumitur, est proprium nomen Spiritus Sancti, sicut Verbum est proprium nomen Filii.
Ad cujus evidentiam sciendum est, quod, cum in divinis, ut supra ostensum est (q. 27. art. 2. 3. 4. et 5.), sint duae processiones, una per modum intellectus, quae est processio verbi, alia per modum voluntatis, quae est processio amoris, quia prima est nobis magis nota ad singula significanda, quae in ea considerari possunt, sunt magis propria nomina adinventa, non autem in processione voluntatis. Unde et quibusdam circumlocutionibus utimur ad significandam personam procedentem, et relationem etiam, quae accipiuntur secundum hanc processionem, et processionis, et spirationis nominibus nominantur, ut supra dictum est (q. 27. art. 4. ad 3.): quae tamen sunt magis nomina originis, quam relationis secundum proprietatem vocabuli. Et tamen similiter [al. simpliciter] secundum utrumque processionem considerari oportet. Sicut enim ex hoc, quod aliquis rem aliquam intelligit, provenit quaedam intellectualis conceptio rei intellectae in intelligente, quae dicitur verbum: ita ex hoc, quod aliquis rem aliquam amat, provenit quaedam impressio (ut ita loquar) rei amatae in affectu amantis, secundum quam amatum dicitur esse in amante, sicut et intellectum in intelligente; ita quod, cum aliquis seipsum intelligit, et amat, est in seipso, non solum per identitatem rei, sed etiam ut intellectum in intelligente, et amatum in amante. Sed ex parte intellectus sunt vocabula adinventa ad significandum respectum intelligentis ad rem intellectam, ut patet in hoc, quod dico, intelligere. Et sunt etiam alia vocabula adinventa ad significandum processum intellectualis conceptionis, scilicet ipsum dicere, et verbum. Unde in divinis intelligere solum essentialiter dicitur; quia non importat habitudinem ad verbum procedens: sed Verbum personaliter dicitur, quia significat id, quod procedit: ipsum vero dicere dicitur notionaliter; quia importat habitudinem principii verbi ad verbum ipsum. Ex parte autem voluntatis praeter diligere, et amare, quae important habitudinem amantis ad rem amatam, non sunt aliqua vocabula imposita, quae importent habitudinem ipsius impressionis, vel affectionis rei amatae, quae provenit in amante ex hoc, quod amat, ad suum principium, aut e converso. Et ideo propter vocabulorum inopiam hujusmodi habitudines significamus vocabulis amoris, et dilectionis, sicut, si verbum nominaremus intelligentiam conceptam, vel sapientiam genitam. Sic igitur, inquantum in amore, vel dilectione non importatur nisi habitudo amantis ad rem amatam, amor, et diligere essentialiter dicuntur, sicut intelligentia, et intelligere: inquantum vero his vocabulis utimur ad exprimendam habitudinem ejus rei, quae procedit per modum amoris, ad suum principium, et e converso, ita quod per amorem intelligatur amor procedens, et per diligere intelligatur spirare amorem procedentem; sic amor est nomen personae, et diligere, vel amare est verbum notionale, sicut dicere, vel generare.
AD PRIMUM ergo dicendum, quod Aug. loquitur de caritate, secundum quod essentialiter sumitur in divinis, ut dictum est (in corp. art. et q. 34. art. 2. ad 4.).
AD SECUNDUM dicendum, quod intelligere, et velle, et amare, licet significentur per modum actionum transeuntium in objecta, sunt tamen actiones manentes in agentibus, ut supra dictum est (q. 14. art. 4.); ita tamen, quod in ipso agente important habitudinem quandam ad objectum. Unde amor etiam in nobis est aliquid manens in amante, et verbum cordis manens in dicente, tamen cum habitudine ad rem verbo expressam, vel amatam. Sed in Deo, in quo nullum est accidens, plus habet; quia tam verbum, quam amor est subsistens. Cum ergo dicitur, quod Spiritus Sanctus est amor Patris in Filium, vel in quidquam aliud, non significatur aliquid transiens in alium, sed solum habitudo amoris ad rem amatam: sicut et in verbo importatur habitudo verbi ad rem verbo expressam.
AD TERTIUM dicendum quod Spiritus Sanctus dicitur esse nexus Patris, et Filii, inquantum est amor: quia cum Pater amet unica dilectione se et Filium, et e converso, importatur in Spiritu Sancto, prout est amor, habitudo Patris ad Filium, et e converso, ut amantis ad amatum. Sed ex hoc ipso, quod Pater, et Filius se mutuo amant, oportet, quod mutuus amor, qui est Spiritus Sanctus, ab utroque procedat. Secundum igitur originem Spiritus Sanctus non est medius, sed tertia in Trinitate persona. Secundum vero praedictam habitudinem est medius nexus duorum ab utroque procedens.
AD QUARTUM dicendum, quod sicut filio, licet intelligat, non tamen sibi competit producere verbum, quia intelligere convenit ei, ut verbo procedenti; ita, licet Spiritus Sanctus amet, essentialiter accipiendo, non tamen convenit ei, quod spiret amorem, quod est diligere notionaliter sumptum; quia sic diligit essentialiter ut amor procedens, non ut a quo procedit amor.


ARTICULUS II
199

UTRUM PATER, ET FILIUS DILIGANT SE SPIRITU SANCTO

(1. Dist. 14. q. 1. art. 1. corp. et Dist. 32. q. 1. art. 1. et lib. 14. Contr. g. cap. 23. in fin. et Pot. q. 2. art. 3. ad 11. et q. 9. art. 9. ad 19.).

AD SECUNDUM sic proceditur. Videtur, quod Pater, et Filius non diligant se Spiritu Sancto. Augustin. enim in 7. de Trinit. (cap. 1. in fin.) probat, quod Pater non est sapiens sapientia genita: sed, sicut Filius est sapiens sapientia genita, ita Spiritus Sanctus est amor procedens, ut dictum est (art. praec. et q. 27. art. 3.); ergo Pater, et Filius non diligunt se amore procedente, qui est Spiritus Sanctus.
2. PRAETEREA. Cum dicitur, Pater, et Filius diligunt se Spiritu Sancto, hoc verbum diligere aut sumitur essentialiter, aut notionaliter: sed non potest esse vera, secundum quod sumitur essentialiter; quia pari ratione posset dici, quod Pater intelligit Filio: neque etiam secundum quod sumitur notionaliter; quia pari ratione posset dici, quod Pater, et Filius spirant Spiritu Sancto, vel quod Pater generat Filio; ergo nullo modo haec est vera: Pater, et Filius diligunt se Spiritu Sancto.
3. PRAETEREA. Eodem amore Pater diligit Filium, et se, et nos: sed Pater non diligit se Spiritu Sancto, quia nullus actus notionalis reflectitur super principium actus: non enim potest dici, quod Pater generat se, vel spirat se; ergo etiam non potest dici, quod diligat se Spiritu Sancto, secundum quod diligere sumitur notionaliter. Item amor, quo diligit nos, non videtur esse Spiritus Sanctus; quia importatur in illo respectus ad creaturam; et ita ad essentiam pertinet; ergo et haec est falsa: Pater diligit Filium Spiritu Sancto.
SED CONTRA est, quod Augustin. dicit, 6. de Trinit. cap. 5., quod Spiritus Sanctus est, quo genitus a generante diligitur, genitoremque suum diligit.
RESPONDEO dicendum, quod circa hanc quaestionem difficultatem affert, quod, cum dicitur: Pater diligit filium Spiritu Sancto, cum ablativus construatur in habitudine alicujus causae, videtur, quod Spiritus Sanctus sit principium diligendi et Patri, et Filio: quod est omnimo impossibile. Et ideo quidam dixerunt, hanc esse falsam: Pater, et Filius diligunt se Spiritu Sancto. Et dicunt hanc esse retractatam ab Augustino in suo simili, cum scilicet retractavit istam: Pater est sapiens sapientia genita (lib. 1. Retract. c. 26. aliquant. a princ.). Quidam vero dicunt, quod est propositio impropria; et est sic exponenda: Pater diligit Filium Spiritu Sancto, idest amore essentiali, qui appropriatur Spiritui Sancto. Quidam vero dixerunt, quod ablativus iste construitur in habitudine signi, ut sit sensus: Spiritus Sanctus est signum, quod Pater diligat Filium, inquantum procedit ab eis Spiritus Sanctus, ut amor. Quidam vero dixerunt, quod ablativus iste construitur in habitudine causae formalis; quia Spiritus Sanctus est amor, quo formaliter Pater, et Filius se invicem diligunt. Quidam vero dixerunt, quod construitur in habitudine effectus formalis. Et isti propinquius ad veritatem accesserunt.
Unde ad hujus evidentiam sciendum est, quod, cum res communiter denominentur a suis formis, sicut album ab albedine, et homo ab humanitate, omne illud, a quo aliquid denominatur, quantum ad hoc habet habitudinem formae. Ut si dicam: Iste est indutus vestimento, iste ablativus construitur in habitudine causae formalis quamvis non sit forma. Contingit autem aliquid denominari per id, quod ab ipso procedit, non solum sicut agens, sed etiam sicut ipso termino actionis, qui est effectus, quando ipse effectus in intellectu actionis includitur. Dicimus enim, quod ignis est calefaciens calefactione, quamvis calefactio non sit calor, qui est forma ignis, sed actio ab igne procedens. Et dicimus, quod arbor est florens floribus, quamvis flores non sint forma arboris, sed quidam effectus ab ipsa procedentes. Secundum hoc ergo dicendum, quod, cum diligere in divinis dupliciter sumatur, essentialiter scilicet, et notionaliter; secundum quod essentialiter sumitur, sic Pater, et Filius non diligunt se Spiritu Sancto, sed essentia sua. Unde August. in 15. de Trinit. (cap. 7.): Quis audet dicere, Patrem nec se, nec Filium, nec Spiritum Sanctum diligere, nisi per Spiritum Sanctum? Et secundum hoc procedunt primae opiniones. Secundum vero quod notionaliter sumitur, sic diligere nihil est aliud, quam spirare amorem; sicut dicere est producere verbum, et florere est producere flores. Sicut ergo dicitur arbor florens floribus, ita dicitur Pater dicens Verbo, vel Filio se, et creaturam. Et Pater et Filius dicuntur diligentes Spiritu Sancto, vel amore procedente, et se, et nos.
AD PRIMUM ergo dicendum, quod esse sapientem, vel intelligentem in divinis non sumitur, nisi essentialiter; et ideo non potest dici, quod Pater sit sapiens, vel intelligens Filio. Sed diligere sumitur non solum essentialiter, sed etiam notionaliter. Et secundum hoc possumus dicere, quod Pater, et Filius diligunt se Spiritu Sancto, ut dictum est (in corp. art.).
AD SECUNDUM dicendum, quod, quando in intellectu alicujus actionis, importatur determinatus effectus; potest denominari principium actionis ab actione, et ab effectu: sicut possumus dicere, quod arbor est florens floritione, et floribus. Sed quando in actione non includitur determinatus effectus, tunc non potest principium actionis denominari ab effectu, sed solum ab actione. Non enim dicimus, quod arbor producit florem flore, sed productione floris. In hoc igitur, quod dico, spirat, vel generat, importatur actus notionalis tantum. Unde non possumus dicere, quod Pater spiret Spiritu Sancto, vel generet Filio. Possumus autem dicere, quod Pater dicit Verbo, tamquam persona procedente, et dicit dictione, tamquam actu notionali; quia dicere importat determinatam personam procedentem, cum dicere sit producere verbum. Et similiter diligere, prout notionaliter sumitur, est producere amorem. Et ideo potest dici, quod Pater diligit Filium Spiritu Sancto tamquam persona procedente, et ipsa dilectione tamquam actu notionali.
AD TERTIUM dicendum, quod Pater non solum Filium, sed etiam se, et nos diligit Spiritu Sancto, quia, ut dictum est (in isto art.), diligere, prout notionaliter sumitur, non solum importat productionem divinae personae, sed etiam personam productam per modum amoris, qui habet habitudinem ad rem dilectam. Unde sicut Pater dicit se, et omnem creaturam Verbo, quod genuit, inquantum Verbum genitum sufficienter repraesentat Patrem, et omnem creaturam: ita diligit se, et omnem creaturam Spiritu Sancto, inquantum Spiritus Sanctus procedit ut amor bonitatis primae, secundum quam Pater amat se, et omnem creaturam. Et sic etiam patet, quod respectus importatur ad creaturam et in verbo, et in amore procedente quasi secundario, inquantum scilicet bonitas, et veritas et divina est principium intelligendi, et amandi omnem creaturam.


QUAESTIO XXXVIII

DE NOMINE SPIRITUS SANCTI, QUOD EST DONUM, IN DUOS ARTICULOS DIVISA

Consequenter quaeritur de Dono.

Et circa hoc quaeruntur duo.

Primo. Utrum Donum possit esse nomen personale.
Secundo. Utrum sit proprium Spiritus Sancti.


ARTICULUS I
200

UTRUM DONUM SIT NOMEN PERSONALE

(1. Dist. 18. art. 1.).

AD PRIMUM sic proceditur. Videtur, quod donum non sit nomen personale. Omne enim nomen personale importat aliquam distinctionem in divinis: sed nomen doni non importat aliquam distinctionem in divinis. Dicit enim Aug. 15. de Trinit. (cap. 19. a med.), quod Spiritus Sanctus ita datur, sicut Dei donum, ut etiam seipsum det, sicut Deus; ergo donum non est nomen personale.
2. PRAETEREA. Nullum nomen personale convenit essentiae divinae: sed essentia divina est donum, quod Pater dat Filio, ut patet per Hilar. 8. de Trinit. (circa med.); ergo donum non est nomen personale.
3. PRAETEREA. Secundum Damascenum (ex lib. 4. de Fid. Orth. cap. 19. et lib. 3. cap. 21.), nihil est subjectum, aut serviens in divinis personis: sed donum importat quamdam subjectionem et ad eum, cui datur, et ad eum, a quo datur; ergo donum non est nomen personale.
4. PRAETEREA. Donum importat respectum ad creaturam; et ita videtur de Deo dici ex tempore: sed nomina personalia dicuntur de Deo ab aeterno, ut Pater, et Filius; ergo donum non est nomen personale.
SED CONTRA est, quod Aug. dicit 15. de Trinit. (loco cit. in arg. 1.): Sicut corpus carnis nihil aliud est, quam caro; sic donum Spiritus Sancti nihil aliud est, quam Spiritus Sanctus: sed Spiritus Sanctus est nomen personale; ergo et donum.
RESPONDEO dicendum, quod in nomine doni importatur aptitudo ad hoc, quod donetur. Quod autem donatur, habet aptitudinem, vel habitudinem et ad id, a quo datur, et ad id, cui datur. Non enim daretur ab aliquo, nisi esset ejus; et ad hoc alicui datur, ut ejus sit. Persona autem divina dicitur esse alicujus, vel secundum originem, sicut Filius est Patris, vel inquantum ab aliquo habetur. Habere autem dicimus id, quo libere possumus uti, vel frui, ut volumus. Et per hunc modum divina persona non potest haberi, nisi a rationali creatura Deo conjuncta. Aliae autem creaturae moveri quidem possunt a divina persona, non tamen sic, quod in potestate earum sit frui divina persona, et uti effectu ejus. Ad quod quandoque pertingit rationalis creatura; ut puta, cum sic fit particeps divini Verbi, et procedentis amoris, ut possit libere Deum vere cognoscere, et recte amare. Unde sola creatura rationalis potest habere divinam personam. Sed ad hoc quod sic eam habeat, non potest propria virtute pervenire. Unde oportet, quod hoc ei desuper detur; hoc enim dari nobis dicitur, quod aliunde habemus. Et sic divinae personae competit dari, et esse donum.
AD PRIMUM ergo dicendum, quod nomen doni importat distinctionem personalem, secundum quod donum dicitur esse alicujus per originem. Et tamen Spiritus Sanctus dat seipsum, inquantum est sui ipsius, ut potens se uti, vel potius frui: sicut et homo liber dicitur esse sui ipsius. Et hoc est quod Aug. dicit super Joan. (Tract. 29.): Quid tam tuum est, quam tu? Vel dicendum, et melius, quod donum oportet esse aliquo modo dantis. Sed hoc esse hujus dicitur multipliciter. Uno modo per modum identitatis; sicut dicit Aug. super Joan. (ibid.), et sic donum non distinguitur a dante, sed ab eo, cui datur: et sic dicitur, quod Spiritus Sanctus dat se. Alio modo dicitur aliquid esse alicujus, ut possessio, vel servus. Et sic oportet, quod donum essentialiter distinguatur a dante, et sic donum Dei est aliquid creatum. Tertio modo dicitur hoc esse hujus per originem tantum; et sic Filius est Patris, et Spiritus Sanctus utriusque. Inquantum ergo donum hoc modo dicitur esse dantis, sic distinguitur a dante personaliter; et est nomen personale.
AD SECUNDUM dicendum, quod essentia dicitur esse donum Patris primo modo; quia essentia est Patris per modum identitatis.
AD TERTIUM dicendum, quod donum secundum quod est nomen personale in divinis, non importat subjectionem, sed originem tantum in comparatione ad dantem. In comparatione vero ad eum, cui datur, importat liberum usum, vel fruitionem, ut dictum est (in corp. art.).
AD QUARTUM dicendum, quod donum non dicitur ex eo, quod actu datur, sed inquantum habet aptitudinem, ut possit dari. Unde ab aeterno divina persona dicitur donum, licet ex tempore detur. Nec tamen per hoc, quod importatur respectus ad creaturam, oportet, quod sit essentiale, sed quod aliquid essentiale in suo intellectu includatur: sicut essentia includitur in intellectu personae, ut supra dictum est (q. 29. art. 4. et q. 34. art. 3. ad 1.).


ARTICULUS II
201

UTRUM DONUM SIT PROPRIUM NOMEN SPIRITUS SANCTI

(1. Dist. 18. art. 2. et Veri. q. 7. art. 3. ad 5.).

AD SECUNDUM sic proceditur. Videtur, quod donum non sit proprium nomen Spiritus Sancti. Donum enim dicitur ex eo, quod datur. Sed sicut dicitur Isa. 9.: Filius datus est nobis; ergo esse donum convenit Filio, sicut Spiritui Sancto.
2. PRAETEREA. Omne nomen proprium alicujus personae significat aliquam ejus proprietatem: sed hoc nomen, donum, non significat proprietatem aliquam Spiritus Sancti: ergo donum non est proprium nomen Spiritus Sancti.
3. PRAETEREA. Spiritus Sanctus potest dici spiritus alicujus hominis: sed non potest dici donum alicujus hominis, sed solum donum Dei. Ergo donum non est proprium nomen Spiritus Sancti.
SED CONTRA est, quod, August. dicit in 4. de Trinit. (cap. 20.), sicut natum esse est Filium [al. Filio] a Patre esse, ita Spiritum sanctum donum Dei esse est a Patre, et Filio procedere: sed Spiritus Sanctus sortitur proprium nomen, inquantum procedit a Patre, et Filio; ergo et donum est proprium nomen Spiritus Sancti.
RESPONDEO dicendum, quod donum, secundum quod personaliter sumitur in divinis, est proprium nomen Spiritus Sancti. Ad cujus evidentiam sciendum est, quod donum proprie est datio irreddibilis, secundum Philos. (4. Topic. cap. 4.), idest, quod non datur intentione retributionis; et sic importat gratuitam donationem. Ratio autem gratuitae donationis est amor, ideo enim damus gratis alicui aliquid, quia volumus ei bonum. Primum ergo, quod damus ei, est amor, quo volumus ei bonum. Unde manifestum est, quod amor habet rationem primi doni, per quod omnia dona gratuita donantur. Unde, cum Spiritus Sanctus procedat ut amor, sicut jam dictum est (q. 37. art. 1.), procedit in ratione doni primi. Unde dicit August. 15. de Trinit. (cap. 19.), quod per donum, quod est Spiritus Sanctus, multa propria dona dividuntur membris Christi.
AD PRIMUM ergo dicendum, quod, sicut Filius, quia procedit per modum verbi, quod de ratione sua habet, quod sit similitudo sui principii, dicitur proprie imago, licet etiam Spiritus Sanctus sit similis Patri: ita etiam Spiritus Sanctus, quia a Patre procedit ut amor, dicitur proprie donum, licet etiam Filius detur. Hoc enim ipsum, quod Filius datur, est ex Patris amore, secundum illud Joan. 3.: Sic Deus dilexit mundum, ut Filium suum unigenitum daret.
AD SECUNDUM dicendum, quod in nomine doni importatur, quod sit dantis per originem. Et sic importatur proprietas originis Spiritus Sancti, quae est processio.
AD TERTIUM dicendum, quod donum, antequam detur, est tantum dantis, sed postquam datur, est ejus, cui datur. Quia igitur donum non importat dationem in actu, non potest dici, quod sit donum hominis, sed donum Dei dantis. Cum autem jam datum est, tunc hominis est, vel spiritus, vel datum.


QUAESTIO XXXIX

DE PERSONIS AD ESSENTIAM RELATIS, IN OCTO ARTICULOS DIVISA

Post ea, quae de personis divinis absolute tractata sunt, considerandum restat de personis in comparatione ad essentiam, et ad proprietates, et ad actus notionales, et de comparatione ipsarum ad invicem.

Quantum igitur ad primum horum, octo quaeruntur.

Primo. Utrum essentia in divinis sit idem, quod persona.
Secundo. Utrum dicendum sit, quod tres personae sunt unius essentiae.
Tertio. Utrum nomina essentialia praedicanda sint de personis in plurali, vel in singulari.
Quarto. Utrum adjectiva notionalia, aut verba, vel participia praedicari possint de nominibus essentialibus concretive acceptis.
Quinto. Utrum praedicari possint de nominibus essentialibus in abstracto acceptis.
Sexto. Utrum nomina personarum praedicari possint de nominibus essentialibus concretis.
Septimo. Utrum essentialia attributa sint approprianda personis.
Octavo. Quod attributum cuique personae debeat appropriari.


ARTICULUS I
202

UTRUM IN DIVINIS, ESSENTIA SIT IDEM, QUOD PERSONA

(Supr. q. 3. art. 3. et 1. Dist. 34. q. 1. art. 1.).

AD PRIMUM sic proceditur. Videtur, quod in divinis essentia non sit idem quod persona. In quibuscumque enim essentia est idem, quod persona, seu suppositum, oportet, quod sit tantum unum suppositum unius naturae, ut patet in omnibus substantiis separatis. Eorum enim, quae sunt idem re, unum multiplicari non potest, quin multiplicetur et reliquum: sed in divinis est una essentia, et tres personae, ut ex supradictis patet (q. 30. art. 2. et q. 28. art. 3.); ergo essentia non est idem, quod persona.
2. PRAETEREA. Affirmatio, et negatio simul, et semel non verificantur de eodem: sed affirmatio, et negatio verificantur de essentia, et persona. Nam persona est distincta, essentia vero non est distincta; ergo persona, et essentia non sunt idem.
3. PRAETEREA. Nihil subjicitur sibi ipsi: sed persona subjicitur essentiae, unde suppositum, vel hypostasis nominatur; ergo persona non est idem, quod essentia.
SED CONTRA est, quod August. dicit 7. de Trinit. cap. 6.: Cum dicimus personam patris, non aliud dicimus, quam substantiam patris.
RESPONDEO dicendum, quod considerantibus divinam simplicitatem, quaestio ista in manifesto habet veritatem. Ostensum est enim supra (q. 3. art. 3.), quod divina simplicitas hoc requirit, quod in Deo sit idem essentia, et suppositum, quod in substantiis intellectualibus nihil est aliud, quam persona. Sed difficultatem videtur ingerere, quod, multiplicatis personis divinis, essentia retinet unitatem.
Et quia, ut Boetius dicit (lib. de Trinit.), relatio multiplicat personarum Trinitatem, posuerunt aliqui hoc modo in divinis differre essentiam, et personam, quarum [al. quo et] relationes dicebant esse assistentes, considerantes in relationibus solum, quod ad alterum sunt, et non quod res sunt.
Sed, sicut supra ostensum est (q. 28. art. 2.), sicut relationes in rebus creatis accidentaliter insunt, ita in Deo sunt ipsa essentia divina. Ex quo sequitur, quod in Deo non sit aliud essentia, quam persona secundum rem, et tamen quod personae realiter ab invicem distinguantur. Persona enim, ut dictum est supra (q. 29. art. 4.), significat relationem, prout est subsistens in natura divina. Relatio autem ad essentiam comparata non differt re, sed ratione tantum. Comparata autem ad oppositam relationem habet virtute oppositionis realem distinctionem. Et sic remanet una essentia, et tres personae.
AD PRIMUM ergo dicendum, quod in creaturis non potest esse distinctio suppositorum per relationes, sed oportet, quod sit per essentialia principia; quia relationes non sunt subsistentes in creaturis. In divinis autem relationes sunt subsistentes. Ideo, secundum quod habent oppositionem ad invicem, possunt distinguere supposita: neque tamen distinguitur essentia: quia relationes ipsae non distinguuntur ab invicem, secundum quod sunt realiter idem cum essentia.
AD SECUNDUM dicendum, quod, inquantum essentia, et persona in divinis differunt secundum intelligentiae rationem, sequitur, quod aliquid possit affirmari de uno, quod negatur de altero; et per consequens, quod supposito uno non supponatur alterum.
AD TERTIUM dicendum, quod rebus divinis nomina imponimus secundum modum rerum creatarum, ut supra dictum est (art. 1. et 3. q. 13.). Et quia naturae rerum creatarum individuantur per materiam quae subjicitur naturae speciei, inde est, quod individua dicuntur subjecta, vel supposita, vel hypostases. Et propter hoc etiam divinae personae supposita, vel hypostases nominantur, non quod ibi sit aliqua suppositio, vel subjectio secundum rem.


ARTICULUS II
203

UTRUM SIT DICENDUM, TRES PERSONAS ESSE UNIUS ESSENTIAE

(1. Dist. 34. q. 1. art. 2.).

AD SECUNDUM sic proceditur. Videtur, quod non sit dicendum, tres personas esse unius essentiae. Dicit enim Hilarius in lib. de Synodis, quod Pater, et Filius, et Spiritus Sanctus sunt quidem per substantiam tria, per consonantiam vero unum: sed substantia Dei est ejus essentia; ergo tres personae non sunt unius essentiae.
2. PRAETEREA. Non est affirmandum aliquid de divinis, quod auctoritate Scripturae sacrae non est expressum, ut patet per Dionys. cap. 1. de Div. Nom. (parum a princ.) sed numquam in Scriptura sacra exprimitur, quod Pater, et Filius, et Spiritus Sanctus sunt unius essentiae; ergo hoc non est asserendum.
3. PRAETEREA. Natura divina est idem, quod essentia. Sufficeret ergo dicere, quod tres personae sunt unius naturae.
4. PRAETEREA. Non consuevit dici, quod persona sit essentia, sed magis quod essentia sit personae; ergo neque convenienter videtur dici, quod tres personae sunt unius essentiae.
5. PRAETEREA. August. lib. 7. de Trinit. cap. 6. dicit, quod non dicimus, tres personas esse ex una essentia, ne intelligatur in divinis aliud esse essentia, et persona: sed, sicut praepositiones sunt transitivae, ita et obliquae. [al. obliqui]; ergo pari ratione non est dicendum, quod tres personae sunt unius essentiae.
6. PRAETEREA. Id, quod potest esse erroris occasio, non est in divinis dicendum: sed, cum dicuntur tres personae unius essentiae vel substantiae, datur erroris occasio: quia, ut Hilar. dicit in lib. de Synod. (ad Can. 27.), una substantia Patris et Filii praedicata, aut unum, qui duas nuncupationes habet, subsistentem significant, aut divisam unam substantiam duas imperfectas fecisse substantias, aut tertiam priorem substantiam, quae a duobus et usurpata sit, et assumpta; non ergo dicendum, tres personas esse unius substantiae.
SED CONTRA est, quod August. dicit in lib. 3. contra Maximinum (cap. 14. ante med.), quod hoc nomen , quod in Concilio Nicaeno adversus Arianos firmatum est, idem significat, quod tres personas esse unius essentiae.
RESPONDEO dicendum, quod, sicut supra dictum est (q. 13. art. 1. ad 2. art. 3.), intellectus noster res divinas nominat, non secundum modum earum, quia sic eas cognoscere non potest, sed secundum modum in rebus creatis inventum. Et quia in rebus sensibilibus, a quibus intellectus noster scientiam capit, natura alicujus speciei per materiam individuatur, et sic natura se habet ut forma, individuum autem ut suppositum formae; propter hoc etiam in divinis, quantum ad modum significandi, essentia significatur ut forma trium personarum; dicimus autem in rebus creatis formam quamcumque esse ejus, cujus est forma, sicut sanitatem, vel pulchritudinem hominis alicujus. Rem autem habentem formam non dicimus esse formae, nisi cum adjectione alicujus adjectivi, quod designat illam formam. Ut cum dicimus: ista mulier est egregiae formae; iste homo est perfectae virtutis. Et similiter, quia in divinis, multiplicatis personis, non multiplicatur essentia, dicimus unam essentiam esse trium personarum, et tres personas unius essentiae, ut intelligantur isti genitivi construi in designatione formae.
AD PRIMUM ergo dicendum, quod substantia ibi sumitur pro hypostasi, et non pro essentia.
AD SECUNDUM dicendum, quod, licet tres personas esse unius essentiae non inveniatur in Sacra Scriptura per haec verba, invenitur tamen quantum ad hunc sensum; sicut ibi (Joan. 10.): Ego, et Pater unum sumus; et (ibid.): Ego in Patre, et Pater in me est. Et per multa alia haberi potest idem.
AD TERTIUM dicendum, quod, quia natura designat principium actus, essentia vero ab essendo dicitur, possunt dici aliqua unius naturae, quae conveniunt in aliquo actu, sicut omnia calefacientia. Sed unius essentiae dici non possunt, nisi quorum est unum esse. Et ideo magis exprimitur unitas divina per hoc, quod dicitur, quod tres personae sunt unius essentiae, quam si diceretur, quod sunt unius naturae.
AD QUARTUM dicendum, quod forma absolute accepta consuevit significari ut ejus, cujus est forma, ut virtus Petri: e converso autem res habens formam aliquam non consuevit significari ut ejus, nisi cum volumus determinare, sive designare formam. Et tunc requiruntur duo genitivi, quorum unus significet formam, et alius determinationem formae: ut si dicatur: Petrus est magnae virtutis. Vel etiam requiritur unus genitivus habens vim duorum genitivorum: ut cum dicitur: Vir sanguinum est iste, idest effusor multi sanguinis. Quia igitur essentia divina significatur ut forma respectu personae, convenienter essentia personae dicitur: non autem e converso, nisi aliquid addatur ad designationem essentiae: ut si dicatur, quod Pater est persona divinae essentiae, vel quod tres personae sunt unius essentiae.
AD QUINTUM dicendum, quod haec praepositio, ex, vel de, non designat habitudinem causae formalis, sed magis habitudinem causae efficientis, vel materialis. Quae quidem causae in omnibus distinguuntur ab his, quorum sunt causae. Nihil enim est sua materia, neque aliquid est suum principium activum. Aliquid tamen est sua forma, ut patet in omnibus rebus immaterialibus. Et ideo per hoc, quod dicimus tres personas unius essentiae, significando essentiam in habitudine formae, non ostenditur aliud esse essentia, quam persona, quod ostenderetur, si diceremus tres personas ex eadem essentia.
AD SEXTUM dicendum, quod, sicut Hilar. dicit in lib. de Synod., male sanctis rebus praejudicatur, si, quia non sanctae a quibusdam habentur, esse non debeant. Sic, si male intelligitur , quid ad me bene intelligentem? Et supra: Sit ergo una substantia ex naturae genitae proprietate; non sit autem ex portione, aut ex unione, aut ex communione.


ARTICULUS III
204

UTRUM NOMINA ESSENTIALIA PRAEDICENTUR SINGULARITER DE TRIBUS PERSONIS

(1. Dist. 9. q. 2. art. 2. ad 5. et Boet. Trinit. q. 1. art. 4.).

AD TERTIUM sic proceditur. Videtur, quod nomina essentialia, ut hoc nomen, Deus, non praedicentur singulariter de tribus personis, sed pluraliter. Sicut enim homo significatur ut habens humanitatem, ita Deus significatur ut habens deitatem; sed tres personae sunt tres habentes deitatem; ergo tres personae sunt tres Dii.
2. PRAETEREA. Gen. 1. ubi dicitur: In principio creavit Deus coelum, et terram, hebraica veritas habet:  (Elohim), quod potest interpretari Dii, sive judices. Et hoc dicitur propter pluralitatem personarum; ergo tres personae sunt plures Dii, et non unus Deus.
3. PRAETEREA. Hoc nomen, res, cum absolute dicatur, videtur ad substantiam pertinere: sed hoc nomen pluraliter praedicatur de tribus personis. Dicit enim August. in lib. 1. de Doctr. Christ. (cap. 5. in princ.): Res, quibus fruendum est, sunt Pater et Filius et Spiritus Sanctus; ergo et alia nomina essentialia pluraliter praedicari possunt de tribus personis.
4. PRAETEREA. Sicut hoc nomen, Deus, significat habentem deitatem; ita hoc nomen, persona, significat subsistentem in natura aliqua intellectuali: sed dicimus tres personas; ergo eadem ratione dicere possumus tres Deos.
SED CONTRA est, quod dicitur Deut. 6.: Audi, Israel, Dominus Deus tuus, Deus unus est.
RESPONDEO dicendum, quod nominum essentialium quaedam significant essentiam substantive, quaedam vero adjective. Ea quidem quae substantive essentiam significant, praedicantur de tribus personis singulariter tantum, et non pluraliter. Quae vero adjective essentiam significant, praedicantur de tribus personis in plurali. Cujus ratio est, quia nomina substantiva significant aliquid per modum substantiae: nomina vero adjectiva significant aliquid per modum accidentis, quod inhaeret subjecto. Substantia autem sicut per se habet esse, ita per se habet unitatem, vel multitudinem. Unde et singularitas, vel pluralitas nominis substantivi attenditur secundum formam significatam per nomen. Accidentia autem sicut esse habent in subjecto, ita ex subjecto suscipiunt unitatem, et multitudinem. Et ideo in adjectivis attenditur singularitas, et pluralitas secundum supposita. In creaturis autem non invenitur una forma in pluribus suppositis, nisi unitate ordinis, ut forma multitudinis ordinatae. Unde nomina significantia talem formam, si sint substantiva, praedicantur de pluribus in singulari, non autem si sint adjectiva: dicimus enim, quod multi homines sunt collegium, vel exercitus, aut populus: dicimus tamen, quod plures homines sunt collegiati: in divinis autem essentia divina significatur per modum formae, ut dictum est (art. praec. et q. 3. art. 3). Quae quidem simplex est, et maxime una, ut supra ostensum est (q. 3. art. 7. et q. 11. art. 4). Unde nomina significantia divinam essentiam substantive singulariter, et non pluraliter de tribus personis praedicantur. Haec igitur est ratio, quare Socratem, et Platonem, et Ciceronem dicimus tres homines; Patrem autem, et Filium, et Spiritum Sanctum non dicimus tres Deos, sed unum Deum; quia in tribus suppositis humanae naturae sunt tres humanitates; in tribus autem personis est una divina essentia. Ea vero, quae significant essentiam adjective, praedicantur pluraliter de tribus propter pluralitatem suppositorum. Dicimus enim tres exsistentes, vel tres sapientes, aut tres aeternos, et increatos, et immensos, si adjective sumantur. Si vero substantive sumantur, dicimus unum increatum, immensum, et aeternum, ut Athanas. dicit (in Symb. Fid.).
AD PRIMUM ergo dicendum, quod, licet Deus significet habentem deitatem, est tamen alius modus significandi. Nam Deus dicitur substantive, sed habens deitatem dicitur adjective. Unde, licet sint tres habentes deitatem, non tamen sequitur, quod sint tres Dii.
AD SECUNDUM dicendum, quod diversae linguae habent diversum modum loquendi. Unde, sicut propter pluralitatem suppositorum Graeci dicunt tres hypostases: ita et in hebraeo dicitur pluraliter: ELOHIM. Nos autem non dicimus pluraliter neque Deos, neque substantias, ne pluralitas ad substantiam referatur.
AD TERTIUM dicendum, quod hoc nomen, res, est de transcendentibus. Unde, secundum quod pertinet ad relationem, pluraliter praedicatur in divinis: secundum vero quod pertinet ad substantiam, singulariter praedicatur. Unde August. dicit ibidem (loc. cit. in arg.), quod eadem Trinitas quaedam summa res est.
AD QUARTUM dicendum, quod forma significata per hoc nomen, persona, non est essentia, vel natura, sed personalitas. Unde, cum sint tres personalitates, idest tres personales proprietates in Patre, et Filio, et Spiritu Sancto, non singulariter, sed pluraliter praedicatur de tribus.


ARTICULUS IV
205

UTRUM NOMINA ESSENTIALIA CONCRETA POSSINT SUPPONERE PRO PERSONA

(1. Dist. 4. q. 1. art. 2. Dist. 5. q. 1. art. 2.).

AD QUARTUM sic proceditur. Videtur, quod nomina essentialia concretiva non possint supponere pro persona, ita quod haec sit vera: Deus genuit Deum. Quia, ut sophistae dicunt, terminus singularis idem significant, et supponit: sed hoc nomen, Deus, videtur esse terminus singularis, cum pluraliter praedicari non possit, ut dictum est (art. praec. et q. 13. art. 9.); ergo, cum significet essentiam, videtur, quod supponat pro essentia, et non pro persona.
2. PRAETEREA. Terminus in subjecto positus non restringitur per terminum positum in praedicato ratione significationis, sed solum ratione temporis consignificati: sed, cum dico: Deus creat, hoc nomen, Deus, supponit pro essentia; ergo cum dicitur: Deus genuit, non potest iste terminus, Deus, ratione praedicati notionalis supponere pro persona.
3. PRAETEREA. Si haec est vera: Deus genuit, quia Pater generat, pari ratione haec erit vera: Deus non generat, quia Filius non generat; ergo est Deus generans, et Deus non generans. Et ita videtur sequi, quod sint duo Dii.
4. PRAETEREA. Si Deus genuit Deum, aut se Deum, aut alium Deum: sed non se Deum, quia, ut August. dicit in 1. de Trinit. (cap. 1. ant. med.), nulla res generat seipsam: neque alium Deum, quia non est nisi unus Deus; ergo haec est falsa: Deus genuit Deum.
5. PRAETEREA. Si Deus genuit Deum, aut Deum, qui est Deus Pater, aut Deum, qui non est Deus Pater. Si Deum, qui est Deus Pater, ergo Deus Pater est genitus. Si Deum, qui non est Deus Pater, ergo Deus est, qui non est Deus Pater, quod est falsum; non ergo potest dici, quod Deus genuit Deum.
SED CONTRA est, quod in Symbolo dicitur: Deum de Deo.
RESPONDEO dicendum, quod quidam dixerunt, quod hoc nomen, Deus, et similia proprie secundum suam naturam supponunt pro essentia, sed ex adjuncto notionali trahuntur ad supponendum pro persona. Et haec opinio processisse videtur ex consideratione divinae simplicitatis, quae requirit, quod in Deo idem sit habens, et quod habetur. Et sic habens deitatem, quod significat hoc nomen, Deus, est idem, quod deitas. Sed in proprietatibus locutionum non tantum attendenda est res significata, sed etiam modus significandi. Et ideo, quia hoc nomen, Deus, significat divinam essentiam ut in habente ipsam, sicut hoc nomen, homo, humanitatem significat in supposito, alii melius dixerunt, quod hoc nomen, Deus, ex modo significandi habet, ut proprie possit supponere pro persona, sicut et hoc nomen, homo. Quandoque ergo hoc nomen, Deus, supponit pro essentia, ut cum dicitur: Deus creat, quia hoc praedicatum competit subjecto ratione formae significatae, quae est deitas. Quandoque vero supponit pro persona, vel una tantum, ut cum dicitur: Deus generat, vel duabus, ut cum dicitur: Deus spirat, vel tribus, ut cum dicitur: Regi saeculorum immortali, invisibili, soli Deo honor et gloria (1. Timoth. cap. 1).
AD PRIMUM ergo dicendum, quod hoc nomen, Deus, licet conveniat cum terminis singularibus in hoc, quod forma significata non multiplicatur: convenit tamen cum terminis communibus in hoc, quod forma significata invenitur in pluribus suppositis; unde non oportet, quod semper supponat pro essentia, quam significat.
AD SECUNDUM dicendum, quod objectio illa procedit contra illos, qui dicebant, quod hoc nomen, Deus, non habet naturalem suppositionem pro persona.
AD TERTIUM dicendum, quod aliter se habet hoc nomen, Deus, ad supponendum pro persona, et hoc nomen homo. Quia enim forma significata per hoc nomen, homo, idest humanitas, realiter dividitur in diversis suppositis, per se supponit pro persona, etiamsi nihil addatur, quod determinet ipsum ad personam, quae est suppositum distinctum. Unitas autem, sive communitas humanae naturae non est secundum rem, sed solum secundum considerationem. Unde iste terminus, homo, non supponit pro natura communi, nisi propter exigentiam alicujus additi: ut, cum dicitur: Homo est species. Sed forma significata per hoc nomen, Deus, scilicet essentia divina, est una, et communis secundum rem. Unde per se supponit pro natura communi, sed ex adjuncto determinatur ejus suppositio ad personam. Unde, cum dicitur: Deus generat, ratione actus notionalis supponit hoc nomen, Deus, pro persona Patris. Sed, cum dicimus: Deus non generat, nihil additur, quod determinet hoc nomen ad personam Filii; unde datur intelligi, quod generatio repugnet divinae naturae. Sed, si addatur aliquid pertinens ad personam Filii, vera erit locutio: ut, si dicatur: Deus genitus non generat. Unde non sequitur: est Deus generans, et Deus non generans, nisi ponatur aliquid pertinens ad personas, ut puta, si dicamus, Pater est Deus generans, et Filius est Deus non generans. Et ita non sequitur, quod sunt plures dii; quia Pater, et Filius sunt unus Deus, ut dictum est (art. praec.).
AD QUARTUM dicendum, quod haec est falsa: Pater genuit se Deum, quia ly se, cum sit reciprocum, refert idem suppositum. Neque est contrarium, quod August. dixit (in epist. 66. ad Maxim.), quod Deus Pater genuit alterum se, quia ly se vel est casus ablativi, ut sit sensus: genuit alterum a se, vel facit relationem simplicem, et sic refert identitatem naturae, sed est impropria, vel emphatica locutio, ut sit sensus; genuit alterum simillimum sibi. Similiter et haec est falsa, genuit alium Deum; quia, licet Filium sit alius a Patre, ut supra dictum est (q. 31. art. 2.), non tamen est dicendum, quod sit alius Deus, quia intelligeretur, quod hoc adjectivum alius poneret rem suam circa substantivum, quod est Deus, et sic significaretur distinctio deitatis. Quidam tamen concedunt istam: Genuit alium Deum, ita quod ly alius sit substantivum, et ly Deus appositive construatur cum eo (nempe alium qui est Deus). Sed hic est improprius modus loquendi, et evitandus, ne detur occasio erroris.
AD QUINTUM dicendum, quod haec est falsa: Deus genuit Deum, qui est Deus pater; quia, cum ly pater appositive construatur cum ly Deus, restringit ipsum ad standum pro persona Patris; ut sit sensus: genuit Deum, qui est ipse Pater, et sic Pater esset genitus, quod est falsum. Unde negativa est vera: genuit Deum, qui non est Deus Pater. Si tamen intelligeretur constructio non esse appositiva, sed aliquid esse interponendum, tunc e converso affirmativa esset vera, et negativa falsa, ut sit sensus: genuit Deum, qui est Deus, qui est Pater: sed haec est extorta expositio. Unde melius est, quod simpliciter affirmativa negetur, et negativa concedatur. Praepositivus tamen dixit, quod tam negativa, quam affirmativa est falsa, quia hoc relativum, qui, in affirmativa potest referre suppositum, sed in negativa refert et significatum, et suppositum. Unde sensus affirmativae est, quod esse Deum Patrem conveniat personae Filii. Negativae vero sensus est, quod esse Deum Patrem non tantum removeatur a persona Filii, sed etiam a divinitate ejus. Sed hoc irrationabile videtur, cum secundum Philos. (lib. 2. Periber. cap. ult.) de eodem, de quo est affirmatio, possit etiam esse negatio.


ARTICULUS V
206

UTRUM NOMINA ESSENTIALIA IN ABSTRACTO SIGNIFICATA POSSINT SUPPONERE PRO PERSONA

(1. Dist. 5. q. 1. art. 1. 2.).

AD QUINTUM sic proceditur. Videtur, quod nomina essentialia in abstracto significata possint supponere pro persona, ita quod haec sit vera: essentia generat essentiam. Dicit enim Aug. 7. de Trinit. cap. 2.: Pater et Filius sunt una sapientia, quia una essentia, et singillatim sapientia de sapientia, sicut essentia de essentia.
2. PRAETEREA. Generatis nobis, vel corruptis, generantur, vel corrumpuntur ea, quae in nobis sunt: sed Filius generatur; ergo, cum essentia divina sit in Filio, videtur, quod essentia divina generetur.
3. PRAETEREA. Idem est Deus, et essentia divina, ut ex supra dictis patet (q. 3. art. 3.): sed haec est vera: Deus generat Deum, sicut dictum est (art. praec.); ergo haec est vera: essentia generat essentiam.
4. PRAETEREA. De quocumque praedicatur aliquid, potest supponere pro illo: sed essentia divina est Pater; ergo essentia potest supponere pro persona Patris; et sic essentia generat.
5. PRAETEREA. Essentia est res generans, quia est Pater, qui est generans. Si igitur essentia non sit generans, erit essentia res generans, et non generans, quod est impossibile.
6. PRAETEREA. Aug. dicit in quarto de Trinit. (cap. 20.): Pater est principium totius deitatis: sed non est principium, nisi generando, vel spirando; ergo Pater generat, vel spirat deitatem.
SED CONTRA est, quod Aug. dicit in 1. de Trinit. (cap. 1.), quod nulla res generat seipsam: sed, si essentia generat essentiam, non generat nisi seipsam, cum nihil sit in Deo, quod distinguatur a divina essentia; ergo essentia non generat essentiam.
RESPONDEO dicendum, quod circa hoc erravit Abbas Joachim, asserens, quod, sicut dicitur: Deus genuit Deum; ita potest dici, quod essentia genuit essentiam, considerans, quod, propter divinam simplicitatem, non est aliud Deus, quam divina essentia. Sed in hoc deceptus fuit, quia ad veritatem locutionum non solum oportet considerare res significatas, sed etiam modum significandi, ut dictum est (art. praec.). Licet autem secundum rem sit idem Deus, quod deitas; non tamen est idem modus significandi utrobique. Nam hoc nomen, Deus, quia significat divinam essentiam ut in habente, ex modo suae significationis naturaliter habet, quod possit supponere pro persona. Et sic ea, quae sunt propria personarum, possunt praedicari de hoc nomine, Deus, ut dicatur, quod Deus est genitus, vel generans, sicut dictum est (art. praec.). Sed hoc nomen, essentia, non habet ex modo suae significationis quod supponat pro persona; quia significat essentiam ut formam abstractam. Et ideo ea quae sunt propria personarum, quibus ab invicem distinguuntur, non possunt essentiae attribui. Significaretur enim, quod esset distinctio in essentia divina, sicut est distinctio in suppositis.
AD PRIMUM ergo dicendum, quod ad exprimendam unitatem essentiae, et personae, sancti doctores aliquando expressius locuti sunt, quam proprietas locutionis patiatur. Unde hujusmodi locutiones non sunt extendendae, sed exponendae, ut scilicet nomina abstracta exponantur per concreta, vel etiam per nomina personalia: ut, cum dicitur: essentia de essentia, vel: sapientia de sapientia, sit sensus: Filius, qui est essentia, et sapientia, est de Patre, qui est essentia, et sapientia. In his tamen nominibus abstractis est quidam ordo attendendus: quia ea, quae pertinent ad actum, magis propinque se habent ad personas, quia actus sunt suppositorum. Unde minus impropria est ista: natura de natura, vel: sapientia de sapientia, quam essentia de essentia.
AD SECUNDUM dicendum, quod in creaturis generatum non accipit naturam eandem numero, quam generans habet, sed aliam numero; quae incipit in eo esse per generationem de novo, et desinit esse per corruptionem; et ideo generatur, et corrumpitur per accidens: sed Deus genitus eandem naturam numero accipit, quam generans habet. Et ideo natura divina in Filio non generatur neque per se, neque per accidens.
AD TERTIUM dicendum, quod, licet Deus, et divina essentia sint idem secundum rem; tamen, ratione alterius modi significandi, oportet loqui diversimode de utroque.
AD QUARTUM dicendum, quod essentia divina praedicatur de Patre per modum identitatis propter divinam simplicitatem: nec tamen sequitur, quod possit supponere pro Patre, propter diversum modum significandi. Ratio autem procederet in illis, quorum unum praedicatur de altero; sicut universale de particulari.
AD QUINTUM dicendum, quod haec est differentia inter nomina substantiva, et adjectiva, quia nomina substantiva ferunt suum suppositum, adjectiva vero non, sed rem significatam ponunt circa substantivum. Unde sophistae dicunt, quod nomina substantiae supponunt, adjectiva vero non supponunt, sed copulant. Nomina igitur personalia substantiva possunt de essentia praedicari propter identitatem rei. Neque sequitur, quod proprietas personalis distinctam determinet essentiam; sed ponitur circa suppositum importatum per nomen substantivum. Sed notionalia, et personalia adjectiva non possunt praedicari de essentia, nisi aliquo substantivo adjuncto. Unde non possumus dicere, quod essentia est generans; possumus tamen dicere, quod essentia est res generans, vel Deus generans, si res, et Deus supponant pro persona, non autem si supponant pro essentia. Unde non est contradictio, si dicatur, quod essentia est res generans, et res non generans: quia primo res tenetur pro persona, secundo pro essentia.
AD SEXTUM dicendum, quod deitas, inquantum est una in pluribus suppositis, habet quandam convenientiam cum forma nominis collectivi. Unde cum dicitur: Pater est principium totius deitatis, potest sumi pro universitate Personarum: inquantum scilicet in omnibus personis divinis ipse est principium. Nec oportet, quod sit principium sui ipsius, sicut aliquis de populo dicitur rector totius populi, non tamen sui ipsius. Vel potest dici, quod est principium totius deitatis: non quia eam generet, et spiret, sed quia eam, generando, et spirando, communicat.


ARTICULUS VI
207

UTRUM PERSONAE POSSINT PRAEDICARI DE NOMINIBUS ESSENTIALIBUS

(1. Dist. 4. q. 2. art. 2. ad 4. 5.).

AD SEXTUM sic proceditur. Videtur, quod personae non possint praedicari de nominibus essentialibus concretis, ut dicatur: Deus est tres personae, vel est Trinitas. Haec enim est falsa. Homo est omnis homo, quia pro nullo suppositorum verificari potest. Neque enim Socrates est omnis homo, neque Plato, neque aliquis alius: sed similiter ista: Deus est Trinitas, pro nullo suppositorum naturae divinae verificari potest. Neque enim Pater est Trinitas, neque Filius, neque Spiritus Sanctus; ergo haec est falsa: Deus est Trinitas.
2. PRAETEREA. Inferiora non praedicantur de suis superioribus, nisi accidentali praedicatione, ut, cum dico: animal est homo; accidit enim animali esse hominem: sed hoc nomen, Deus, se habet ad tres personas, sicut commune ad inferiora, ut Damascenus dicit (lib. 3. Orth. Fid. cap. 4.): ergo videtur, quod nomina personarum non possint praedicari de hoc nomine, Deus, nisi accidentaliter.
SED CONTRA est, quod August. dicit (in serm. 1. in Coen. Dom.): Credimus, unum Deum unam esse divini nominis Trinitatem.
RESPONDEO dicendum, quod, sicut jam dictum est (art. praec.), licet nomina personalia, vel notionalia adjectiva non possint praedicari de essentia, tamen substantiva possunt, propter realem identitatem essentiae, et personae. Essentia autem divina non solum idem est realiter cum una persona, sed cum tribus. Unde et una persona, et duae, et tres possunt de essentia praedicari, ut si dicamus: essentia est Pater, et Filius, et Spiritus Sanctus. Et quia hoc nomen, Deus, per se habet quod supponat pro essentia, ut dictum est (art. 4. huj. q. ad 3.), ideo, sicut haec est vera: essentia est tres Personae; ita haec est vera: Deus est tres Personae.
AD PRIMUM ergo dicendum, quod, sicut supra dictum est (ibid.), hoc nomen, homo, per se habet supponere pro persona, sed ex adjuncto habet, quod stet pro natura communi. Et ideo haec est falsa: homo est omnis homo, quia pro nullo supposito verificari potest. Sed hoc nomen, Deus, per se habet, quod stet pro essentia. Unde, licet pro nullo suppositorum divinae naturae haec sit vera: Deus est Trinitas; est tamen vera pro essentia. Quod non attendens Porretanus, eam negavit.
AD SECUNDUM dicendum, quod, cum dicitur Deus, vel divina essentia est Pater, est praedicatio per identitatem, non autem sicut inferioris de superiori; quia in divinis non est universale, et singulare. Unde sicut est per se ista: Pater est Deus; ita et ista: Deus est Pater, et nullo modo per accidens.


ARTICULUS VII
208

UTRUM NOMINA ESSENTIALIA SINT APPROPRIANDA PERSONIS

(1. Dist. 31. q. 1. art. 2.).

AD SEPTIMUM sic proceditur. Videtur quod nomina essentialia non sint approprianda Personis. Quod enim potest vergere in errorem fidei, vitandum est in divinis; quia, ut Hieronymus dicit (refertur a Magist. Sent. lib. 4. dist. 13. sed in Hieronymo nullibi occurrit): Ex verbis inordinate prolatis incurritur haeresis: sed ea, quae sunt communia tribus personis, appropriare alicui, potest vergere in errorem fidei; quia potest intelligi, quod vel illi tantum Personae conveniant, cui appropriantur, vel quod magis conveniant ei, quam aliis; ergo essentialia attributa non sunt approprianda Personis.
2. PRAETEREA. Essentialia attributa, in abstracto significata, significant per modum formae: sed una persona non se habet ad aliam, ut forma, cum forma ab eo, cujus est forma, supposito non distinguatur: ergo essentialia attributa, maxime in abstracto significata, non debent appropriari Personis.
3. PRAETEREA. Proprium prius est appropriato. Proprium enim est de ratione appropriati: sed essentialia attributa secundum modum intelligendi sunt priora personis, sicut commune est prius proprio; ergo essentialia attributa non debent esse appropriata.
SED CONTRA est, quod Apostolus dicit 1. ad Corinth. 1.: Christum Dei virtutem, et Dei sapientiam.
RESPONDEO dicendum, quod ad manifestationem fidei conveniens fuit essentialia attributa Personis appropriari. Licet enim Trinitas Personarum demonstratione probari non possit, ut supra dictum est (q. 32. art. 1.), convenit tamen, ut per aliqua magis manifesta declaretur. Essentialia vero attributa sunt nobis magis manifesta secundum rationem, quam propria Personarum; quia ex creaturis, ex quibus cognitionem accipimus, possumus per certitudinem devenire in cognitionem essentialium attributorum, non autem in cognitionem personalium proprietatum, ut supra dictum est (ibidem). Sicut igitur similitudine vestigii, vel imaginis in creaturis inventa utimur ad manifestationem divinarum Personarum, ita et essentialibus attributis. Et haec manifestatio Personarum per essentialia attributa appropriatio nominatur. Possunt autem manifestari Personae divinae per essentialia attributa dupliciter. Uno modo, per viam similitudinis: sicut ea, quae pertinent ad intellectum, appropriantur Filio, qui procedit per modum intellectus, ut Verbum. Alio modo, per modum dissimilitudinis: sicut potentia appropriatur Patri, ut Augustinus dicit: quia apud nos patres solent esse propter senectutem infirmi; ne tale aliquid suspicemur in Deo.
AD PRIMUM ergo dicendum, quod essentialia attributa non sic appropriantur Personis, ut eis esse propria asserantur, sed ad manifestandum Personas per viam similitudinis, vel dissimilitudinis, ut dictum est (in corp. art.). Unde nullus error fidei sequitur, sed magis manifestatio veritatis.
AD SECUNDUM dicendum, quod, si sic appropriarentur essentialia attributa Personis, quod essent eis propria, sequeretur, quod una persona se haberet ad aliam in habitudine formae. Quod excludit August. in 7. de Trinit. (cap. 1.), ostendens quod Pater non est sapiens sapientia, quam genuit, quasi solus Filius sit sapientia, ut sic Pater et Filius simul tantum possint dici sapiens, non autem Pater sine Filio. Sed Filius dicitur sapientia Patris, quia est sapientia de Patre sapientia. Uterque enim per se est sapientia, et simul ambo una sapientia. Unde Pater non est sapiens sapientia, quam genuit, sed sapientia, quae est sua essentia.
AD TERTIUM dicendum, quod, licet essentiale attributum secundum rationem propriam sit prius, quam Persona, secundum modum intelligendi; tamen, inquantum habet rationem appropriati, nihil prohibet proprium Personae esse prius, quam appropriatum. Sicut color posterior est corpore, inquantum est corpus; prius tamen est naturaliter corpore albo, inquantum est album.


ARTICULUS VIII
209

UTRUM CONVENIENTER A SACRIS DOCTORIBUS SINT ESSENTIALIA PERSONIS ATTRIBUTA

(1. Dist. 31. q. 2. art. 1. et q. 3. art. 1. et Dist. 34. q. 2. art. unic.).

AD OCTAVUM sic proceditur. Videtur, quod inconvenienter a sacris Doctoribus sint essentialia Personis attributa. Dicit enim Hilarius in 2. de Trinitate: Aeternitas est in Patre, species in imagine, usus in munere. In quibus verbis ponit tria nomina propria personarum, scilicet nomen Patris, et nomen imaginis, quod est proprium Filio, ut supra dictum est (q. 35. art. 2.), et nomen muneris, sive doni, quod est proprium Spiritus Sancti, ut supra habitum est (q. 38. art. 2.). Ponit etiam tria appropriate. Nam aeternitatem appropriat Patri, speciem Filio, usum Spiritui Sancto. Et videtur, quod irrationabiliter. Nam aeternitas importat durationem essendi, species vero est essendi principium, usus vero ad operationem pertinere videtur: sed essentia, et operatio nulli Personae appropriari inveniuntur; ergo inconvenienter videntur ista appropriata Personis.
2. PRAETEREA. August. in 1. de Doctr. Christ. cap. 5. sic dicit: In Patre est unitas, in Filio aequalitas, in Spiritu Sancto aequalitatis, unitatisque concordia. Et videtur, quod inconvenienter: quia una Persona non denominatur formaliter per id, quod appropriatur alteri. Non enim est sapiens Pater sapientia genita, ut dictum est (art. praec. ad 2. et q. 37. art. 2. arg. 1.). Sed, sicut ibidem subditur, tria haec omnia unum sunt propter Patrem, aequalia omnia propter Filium, connexa omnia propter Spiritum Sanctum. Non ergo convenienter appropriantur Personis.
3. ITEM. Secundum August., Patri attribuitur potentia, Filio sapientia, Spiritui Sancto bonitas. Et videtur hoc esse inconveniens. Nam virtus ad potentiam pertinet. Virtus autem invenitur appropriari Filio, secundum illud 1. ad Corinth. 1.: Christum Dei virtutem: et etiam Spiritui Sancto, secundum illud Luc. 6.: Virtus de illo exibat, et sanabat omnes. Non ergo potentia Patri est approprianda.
4. ITEM. August. in lib. 6. de Trinit. cap. 10. dicit: Non confuse accipiendum est, quod ait Apost.: Ex ipso, et per ipsum, et in ipso. Ex ipso, dicens propter Patrem. Per ipsum, propter Filium. In ipso, propter Spiritum Sanctum. Sed videtur, quod inconvenienter: quia per hoc, quod dicit in ipso, videtur importari habitudo causae finalis, quae est prima causarum: ergo ista habitudo causae deberet appropriari Patri, qui est principium non de principio.
5. ITEM. Invenitur veritas appropriari Filio, secundum illud Joan. 14.: Ego sum via, veritas, et vita. Et similiter liber vitae, secundum illud Ps. 39.: In capite libri scriptum est de me, Gloss. (ordinaria), idest apud Patrem, qui est caput meum. Et similiter hoc, quod dico, qui est; quia super illud Isa. 65.: Ecce ego ad gentes, dicit Gloss. (interlinearis): Filius loquitur, qui dixit Moysi: Ego sum, qui sum. Sed videtur, quod propria sint Filii, et non appropriata. Nam veritas, secundum August. in lib. de Vera Religione, cap. 36., est summa similitudo principii absque omni dissimilitudine. Et sic videtur, quod proprie conveniat Filio, qui habet principium. Liber etiam vitae videtur proprium aliquid esse, quia significat ens ab alio. Omnis enim liber ab aliquo scribitur. Hoc etiam ipsum qui est videtur esse proprium Filio. Quia, si cum Moysi dicitur: Ego sum, qui sum, loquitur Trinitas, ergo Moyses poterat dicere: Ille, qui est Pater, et Filius, et Spiritus Sanctus, misit me ad vos; ergo et ulterius dicere poterat: Ille, qui est Pater, et Filius, et Spiritus Sanctus, misit me ad vos, demonstrando certam Personam: hoc autem est falsum, quia nulla persona est Pater, et Filius, et Spiritus Sanctus. Non ergo potest esse commune Trinitati, sed est proprium Filii.
RESPONDEO dicendum, quod intellectus noster, qui ex creaturis in Dei cognitionem manuducitur, oportet, quod Deum consideret secundum modum, quem ex creaturis assumit. In consideratione autem alicujus creaturae, quatuor per ordinem nobis occurrunt. Nam primo consideratur res ipsa absolute, inquantum est ens quoddam. Secunda autem consideratio rei est, inquantum est una. Tertia consideratio rei est, secundum quod inest ei virtus ad operandum, et ad causandum. Quarta autem consideratio rei est secundum habitudinem, quam habet ad causata. Unde haec etiam quadruplex consideratio circa Deum nobis occurrit.
Secundum igitur primam considerationem, qua consideratur absolute Deus secundum esse suum, sic sumitur appropriatio Hilar., secundum quam aeternitas appropriatur Patri, species Filio, usus Spiritui Sancto. Aeternitas enim, inquantum significat esse non principiatum, similitudinem habet cum proprio Patris, qui est principium non de principio. Species autem, sive pulchritudo habet similitudinem cum propriis Filii. Nam ad pulchritudinem tria requiruntur. Primo quidem integritas, sive perfectio. Quae enim diminuta sunt, hoc ipso turpia sunt. Et debita proportio, sive consonantia. Et iterum claritas. Unde quae habent colorem nitidum, pulchra esse dicuntur.
Quantum igitur AD PRIMUM, similitudinem habet cum proprio Filii, inquantum est Filius habens in se vere, et perfecte naturam Patris. Unde ad hoc innuendum August. in sua expositione (de Trinit. lib. 6. cap. 10.) dicit: Ubi, scilicet in Filio, summa et perfecta vita est, etc.
Quantum vero AD SECUNDUM, convenit cum proprio Filii, inquantum est imago expressa Patris. Unde videmus, quod aliqua imago dicitur esse pulchra, si perfecte repraesentat rem, quamvis turpem. Et hoc tetigit August. (loc. sup. cit.) cum dicit: Ubi est tanta convenientia, et prima aequalitas, etc.
Quantum vero AD TERTIUM, convenit cum proprio Filii, inquantum est Verbum, quod quidem lux est, et splendor intellectus, ut Damasc. dicit De Fide Orth. (lib. 1. cap. 13.). Et hoc tangit August. (loc. nunc proxime dicto) cum dicit: Tamquam verbum perfectum, cui non desit aliquid, et ars quaedam omnipotentis Dei, etc. Usus autem habet similitudinem cum propriis Spiritus Sancti, largo modo accipiendo usum, secundum quod uti comprehendit sub se etiam frui, prout uti est assumere aliquid in facultatem voluntatis, et frui est cum gaudio uti, ut August. 10. de Trinit. (cap. 11. ant. med.) dicit. Usus ergo, quo Pater, et Filius se invicem fruuntur, convenit cum proprio Spiritus Sancti, inquantum est amor. Et hoc est, quod August. dicit (lib. 6. de Trinit. cap. 10.): Illa dilectio, delectatio, felicitas, vel beatitudo, usus ab illo appellatus est. Usus vero, quo nos fruimur Deo, similitudinem habet cum proprio Spiritus Sancti, inquantum est donum. Et hoc ostendit August. (ibid.) cum dicit: Est in Trinitate Spiritus Sanctus, genitoris, genitique suavitas, ingenti largitate, atque ubertate nos perfundens. Et sic patet, quare aeternitas, species, et usus Personis attribuantur, vel approprientur, non autem essentia, vel operatio: quia in ratione horum, propter sui communitatem, non invenitur aliquid similitudinem habens cum propriis Personarum.
Secunda vero consideratio Dei est, inquantum consideratur ut unus. Et sic August. (lib. 1. de Doctrin. Chr. cap. 5.), Patri appropriat unitatem, Filio aequalitatem, Spiritui Sancto concordiam, sive connexionem. Quae quidem tria unitatem importare manifestum est, sed differenter. Nam unitas dicitur absolute, non praesupponens aliquid aliud. Et ideo appropriatur Patri, qui non praesupponit aliquam personam, cum sit principium non de principio. Aequalitas autem importat unitatem in respectu ad alterum. Nam aequale est, quod habet unam quantitatem cum alio. Et ideo aequalitas appropriatur Filio, qui est principium de principio. Connexio autem importat unitatem aliquorum duorum. Unde appropriatur Spiritui Sancto, inquantum est a duobus: ex quo etiam intelligi potest, quod dicit August. (loc. nunc proxime cit): Tria esse unum propter Patrem, aequalia propter Filium, connexa propter Spiritum Sanctum. Manifestum est enim, quod illi attribuitur unumquodque, in quo primo invenitur: sicut omnia inferiora dicuntur vivere propter animam vegetabilem, in qua primo invenitur ratio vitae in istis inferioribus. Unitas autem statim invenitur in persona Patris, etiam per impossibile remotis aliis Personis; et ideo aliae Personae a Patre habent unitatem. Sed, remotis aliis Personis, non invenitur aequalitas in Patre. Sed statim posito Filio invenitur aequalitas. Et ideo dicuntur omnia aequalia propter Filium; non quod Filius sit principium aequalitatis Patris, sed quia, nisi esset Patri aequalis Filius, Pater aequalis non posset dici: aequalitas enim ejus primo consideratur ad Filium. Hoc enim ipsum, quod Spiritus Sanctus Patri aequalis est, a Filio habet. Similiter, excluso Spiritu Sancto, qui est duorum nexus, non posset intelligi unitas connexionis inter Patrem, et Filium; et ideo dicuntur omnia esse connexa propter Spiritum Sanctum: quia, posito Spiritu Sancto, invenitur [ratio connexionis in divins Personis], unde Pater, et Filius possunt dici connexi.
Secundum vero tertiam considerationem, qua in Deo sufficiens virtus consideratur ad causandum, sumitur tertia appropriatio, scilicet potentiae, sapientiae, et bonitatis. Quae quidem appropriatio fit et secundum rationem similitudinis, si consideretur, quod in divinis Personis est; et secundum rationem dissimilitudinis, si consideretur, quod in creaturis est. Potentia enim habet rationem principii, unde habet similitudinem cum Patre coelesti, qui est principium totius divinitatis. Deficit autem interdum patri terreno propter senectutem. Sapientia vero similitudinem habet cum Filio coelesti, inquantum est Verbum, quod nihil aliud est, quam conceptus sapientiae. Deficit autem interdum filio terreno propter temporis paucitatem. Bonitas autem, cum sit ratio, et objectum amoris, habet similitudinem cum Spiritu divino, qui est amor: sed repugnantiam habere videtur ad spiritum terrenum, secundum quod importat violentam quandam impulsionem, prout dicitur Isa. 25.: Spiritus robustorum, quasi turbo impellens parietem. Virtus autem appropriatur Filio, et Spiritui Sancto, non secundum quod virtus dicitur ipsa potentia rei, sed secundum quod interdum virtus dicitur id, quod a potentia rei procedit, prout dicimus aliquod virtuosum factum esse virtutem alicujus agentis.
Secundum vero quartam considerationem, prout consideratur Deus in habitudine ad suos effectus, sumitur illa appropriatio, ex quo, per quem, et in quo. Haec enim praepositio, ex, importat quandoque quidem habitudinem causae materialis, quae locum non habet in divinis: aliquando vero habitudinem causae efficientis: quae quidem competit Deo ratione suae potentiae activae. Unde et appropriatur Patri, sicut et potentia. Haec vero praepositio, per, designat quidem quandoque causam mediam: sicut dicimus, quod faber operatur per martellum. Et sic ly per quandoque non est appropriatum, sed proprium Filii, secundum illud Joan. 1.: Omnia per ipsum facta sunt, non quia Filius sit instrumentum, sed quia ipse est principium de principio. Quandoque vero designat habitudinem formae, per quam agens operator: sicut dicimus, quod artifex operatur per artem. Unde, sicut sapientia, et ars appropriantur Filio, ita et ly per quem. Haec vero praepositio, in, denotat proprie habitudinem continentis. Continet autem Deus res dupliciter. Uno modo, secundum suas similitudines, prout scilicet res dicuntur esse in Deo, inquantum sunt in ejus scientia. Et sic hoc, quod dico, in ipso, esset appropriandum Filio. Alio vero modo continentur res a Deo, inquantum Deus sua bonitate eas conservat, et gubernat, ad finem convenientem adducendo. Et sic ly in quo appropriatur Spiritui Sancto, sicut et bonitas. Nec oportet, quod habitudo causae finalis, quamvis sit prima causarum, approprietur Patri, qui est principium non de principio: quia Personae divinae, quarum Pater est principium, non procedunt ut ad finem, cum quaelibet illarum sit ultimus finis, sed naturali processione, quae magis ad rationem naturalis potentiae pertinere videtur.
Ad illud vero, quod de aliis quaeritur, dicendum, quod veritas, cum pertineat ad intellectum, ut supra dictum est (q. 16. art. 1.), appropriatur Filio, non tamen est proprium ejus. Quia veritas, ut supra dictum est (ibid.), considerari potest prout est in intellectu, vel prout est in re; sicut igitur intellectus, et res essentialiter sumpta sunt essentialia, et non personalia, ita et veritas. Definitio autem August. inducta, datur de veritate, secundum quod appropriatur Filio. Liber autem vitae in recto quidem importat notitiam, sed in obliquo vitam. Est enim, ut supra dictum est (q. 24. art. 1.), notitia Dei de his, qui habituri sunt vitam aeternam. Unde appropriatur Filio, licet vita approprietur Spiritui Sancto, inquantum importat quemdam interiorem motum; et sic convenit cum proprio Spiritus Sancti, inquantum est amor. Esse autem scriptum ab alio non est de ratione libri, inquantum est liber, sed inquantum est quoddam artificiatum. Unde non importat originem, neque est personale, sed appropriatum personae. Ipsum autem, Qui est, appropriatur personae Filii, non secundum propriam rationem, sed ratione adjuncti, inquantum scilicet in locutione Dei ad Moysem praefigurabatur liberatio humani generis, quae facta est per Filium. Sed tamen, secundum quod ly qui sumitur relative, posset referri interdum ad personam Filii; et sic sumeretur personaliter; ut puta, si dicatur: Filius est genitus, Qui est, sicut et Deus genitus personale est: sed infinite sumptum est essentiale. Et licet hoc pronomen, iste, grammatice loquendo, ad aliquam certam personam videatur pertinere; tamen quaelibet res demonstrabilis, grammatice loquendo, persona dici potest, licet secundum rei naturam non sit persona: dicimus enim: iste lapis, et iste asinus. Unde et, grammatice loquendo, essentia divina, secundum quod significatur, et supponitur per hoc nomen, Deus, potest demonstrari hoc pronomine iste, secundum illud Exod. 15.: Iste Deus meus, et glorificabo eum.


QUAESTIO XL


DE PERSONIS IN COMPARATIONE AD RELATIONES, SIVE PROPRIETATES, IN QUATUOR ARTICULOS DIVISA

Deinde quaeritur de Personis in comparatione ad relationes, sive proprietates.

Et quaeruntur quatuor.

Primo. Utrum relatio sit idem, quod persona.
Secundo. Utrum relationes distinguant, et constituant personas.
Tertio. Utrum, abstractis per intellectum relationibus a personis, remaneant hypostases distinctae.
Quarto. Utrum relationes secundum intellectum praesupponant actus personarum, vel e converso.


ARTICULUS I
210

UTRUM RELATIO SIT IDEM, QUOD PERSONA

(1. Dist. 26. q. 2. art. 1. et Dist. 33. art. 2. et Opusc. 3. cap. 58. 66. et 67.).

AD PRIMUM sic proceditur. Videtur, quod in divinis non sit idem relatio, quod persona. Quaecumque enim sunt idem, multiplicato uno eorum, multiplicatur et aliud. Sed contingit in una persona esse plures relationes: sicut in persona Patris est paternitas, et communis spiratio; et iterum unam relationem in duabus personis esse, sicut communis spiratio est in Patre, et Filio; ergo relatio non est idem, quod persona.
2. PRAETEREA. Nihil est in seipso, secundum Philosophum in 4. Physic. (tex. 24. et subseq.): sed relatio est in persona; nec potest dici, quod ratione identitatis, quia sic esset etiam in essentia; ergo relatio, sive proprietas, et persona non sunt idem in divinis.
3. PRAETEREA. Quaecumque sunt idem, ita se habent, quod quidquid praedicatur de uno, praedicatur et de alio. Non autem quidquid praedicatur de persona, praedicatur de proprietate. Dicimus enim, quod Pater generat, sed non dicimus, quod paternitas sit generans; ergo proprietas non est idem, quod persona in divinis.
SED CONTRA. In divinis non differt quod est, et quo est, ut habetur a Boet. in lib. de Hebd. (cujus titulus est: An omne, qoud est, bonum sit: post med.): sed Pater paternitate est Pater; ergo Pater idem est, quod paternitas: et eadem ratione aliae proprietates idem sunt cum personis.
RESPONDEO dicendum, quod circa hoc aliqui diversimode opinati sunt. Quidam enim dixerunt, proprietates neque esse personas, neque in personis. Qui fuerunt moti ex modo significandi relationum, quae quidem non significant, ut in aliquo, sed magis, ut ad aliquid. Unde dixerunt, relationes esse assistentes, sicut supra expositum est (q. 28. art 2.). Sed quia relatio, secundum quod est quaedam res in divinis, est ipsa (divina) essentia, essentia autem idem est, quod persona, ut ex dictis patet (q praec. art. 1.), oportet, quod relatio sit idem, quod persona. Hanc igitur identitatem alii considerantes dixerunt, proprietates quidem esse personas, non autem in personis; quia non ponebant proprietates in divinis, nisi secundum modum loquendi, ut supra dictum est (q. 32. art. 2.). Necesse est autem ponere proprietates in divinis, ut supra ostendimus (ibidem). Quae quidem significantur in abstracto, ut quaedam formae personarum. Unde, cum de ratione formae sit, quod sit in eo, cujus est forma, oportet dicere, proprietates esse in personis, et eas tamen esse personas; sicut essentiam esse in Deo dicimus, quae tamen est Deus.
AD PRIMUM ergo dicendum, quod persona, et proprietas sunt idem re, differunt tamen secundum rationem. Unde non oportet, quod, multiplicato uno, multiplicetur et reliquum. Considerandum tamen est, quod propter divinam simplicitatem consideratur duplex realis identitas in divinis eorum, quae differunt in rebus creatis. Quia enim divina simplicitas excludit compositionem formae, et materiae, sequitur, quod in divinis idem est abstractum, et concretum, ut deitas, et Deus. Quia vero divina simplicitas excludit compositionem subjecti, et accidentis, sequitur, quod quidquid attribuitur Deo, est ejus essentia; et propter hoc sapientia, et virtus idem sunt in Deo, quia ambo sunt in divina essentia. Et secundum hanc duplicem rationem identitatis, proprietas in divinis est idem cum persona. Nam proprietates personales sunt idem cum personis ea ratione, qua abstractum est idem cum concreto. Sunt enim ipsae personae subsistentes: ut paternitas est ipse Pater, et filiatio Filius, et processio Spiritus Sanctus. Proprietates autem non personales sunt idem cum personis secundum aliam rationem identitatis, qua omne illud quod attribuitur Deo, est ejus essentia. Sic igitur communis spiratio est idem cum persona Patris, et cum persona Filii, non quod sit una persona per se subsistens; sed, sicut una essentia est in duabus personis, ita et una proprietas, ut supra dictum est (q. 30. art. 2.).
AD SECUNDUM dicendum, quod proprietates dicuntur esse in essentia per modum identitatis tantum. In personis autem dicuntur esse per modum identitatis, non quidem secundum rem tantum, sed quantum ad modum significandi, sicut forma in supposito. Et ideo proprietates determinant, et distinguunt personas, non autem essentiam.
AD TERTIUM dicendum, quod participia, et verba notionalia significant actus notionales: actus autem suppositorum sunt: proprietates autem non significantur ut supposita, sed ut formae suppositorum. Et ideo modus significandi repugnat, ut participia, et verba notionalia de proprietatibus praedicentur.


ARTICULUS II
211

UTRUM PERSONAE DISTINGUANTUR PER RELATIONES

(1. Dist. 26. q. 2. art. 2. et Pot. q. 8. art. 3. q. 9. art. 5. ad 15.).

AD SECUNDUM sic proceditur. Videtur, quod personae non distinguantur per relationes. Simplicia enim seipsis distinguuntur: sed personae divinae sunt maxime simplices; ergo distinguuntur seipsis, et non relationibus.
2. PRAETEREA. Nulla forma distinguitur, nisi secundum suum genus. Non enim album a nigro distinguitur, nisi secundum qualitatem. Sed hypostasis significat individuum in genere substantiae; non ergo relationibus hypostases distingui possunt.
3. PRAETEREA. Absolutum est prius, quam relativum: sed prima distinctio est distinctio divinarum personarum; ergo divinae personae non distinguuntur relationibus.
4. PRAETEREA. Id, quod praesupponit distinctionem, non potest esse primum distinctionis principium: sed relatio praesupponit distinctionem, cum in ejus definitione ponatur: esse enim relativi est ad aliud se habere; ergo primum principium distinctivum in divinis non potest esse relatio.
SED CONTRA est, quod Boet. dicit in lib. de Trinit. (cap 6.), quod sola relatio multiplicat Trinitatem divinarum personarum.
RESPONDEO dicendum, quod in quibuscumque pluribus invenitur aliquid commune, oportet quaerere aliquid distinctivum. Unde, cum tres personae conveniant secundum essentiae unitatem, necesse est quaerere aliquid, quo distinguantur, ad hoc quod plures sint. Inveniuntur autem in divinis personis duo, secundum quae differunt, scilicet origo, et relatio. Quae quidem, quamvis re non differant, differunt tamen secundum modum significandi. Nam origo significatur per modum actus, ut generatio; relatio vero per modum formae, ut paternitas. Quidam igitur, attendentes, quod relatio consequitur actum, dixerunt, quod hypostases in divinis non distinguuntur per originem, ut dicamus, quod Pater distinguitur a Filio, inquantum ille generat, et hic est genitus. Relationes autem, sive proprietates manifestant consequenter hypostasum, sive personarum distinctiones; sicut et in creaturis proprietates manifestant distinctiones individuorum, quae fiunt per materialia principia. Sed hoc non potest stare propter duo. Primo quidem, quia ad hoc, quod aliqua duo distincta intelligantur, necesse est eorum distinctionem intelligi per aliquid intrinsecum utrique, sicut in rebus creatis, vel per materiam, vel per formam. Origo autem alicujus rei non significatur ut aliquid intrinsecum, sed ut via quaedam a re, vel ad rem; sicut generatio significatur ut via quaedam ad rem genitam, et ut progrediens a generante. Unde non potest esse, quod res genita, et generans distinguantur sola generatione; sed oportet intelligere tam in generante, quam in genito ea, quibus ab invicem distinguuntur. In persona autem divina non est aliud intelligere, nisi essentiam, et relationem, sive proprietatem. Unde, cum in essentia conveniant, relinquitur, quod per relationes personae ab invicem distinguantur. Secundo, quia distinctio in divinis personis non est sic intelligenda, quasi aliquid commune dividatur; quia essentia communis remanet indivisa: sed oportet, quod ipsa distinguentia constituant res distinctas. Sic autem relationes, vel proprietates distinguunt, vel constituunt hypostases, vel personas, inquantum sunt ipsae personae subsistentes; sicut paternitas est Pater, et filiatio est Filius, eo quod in divinis non differt abstractum, et concretum. Sed contra rationem originis est, quod constituat hypostasim, vel personam: quia origo active significata, significatur ut progrediens a persona subsistente, unde praesupponit eam. Origo autem passive significata, ut nativitas, significatur ut via ad personam subsistentem, et nondum ut eam constituens.
Unde melius dicitur, quod personae, seu hypostases distinguantur relationibus, quam per originem. Licet enim distinguantur utroque modo, tamen prius, et principalius per relationes secundum modum intelligendi. Unde hoc nomen, Pater, non solum significat proprietatem, sed etiam hypostasim: sed hoc nomen, genitor, vel generans, significat tantum proprietatem; quia hoc nomen, Pater, significat relationem, quae est distinctiva, et constitutiva hypostasis. Hoc autem nomen, generans, vel genitus, significat originem, quae non est distinctiva, et constitutiva hypostasis.
AD PRIMUM ergo dicendum, quod personae sunt ipsae relationes subsistentes. Unde non repugnat simplicitati divinarum personarum, quod relationibus distinguantur.
AD SECUNDUM dicendum, quod personae divinae non distinguuntur in esse, in quo subsistunt, neque in aliquo absoluto, sed solum secundum id, quod ad aliquid dicuntur. Unde ad earum distinctionem sufficit relatio.
AD TERTIUM dicendum, quod quanto distinctio prior est, tanto propinquior est unitati. Et ideo debet esse minima. Et ideo distinctio personarum non debet esse, nisi per id, quod minimum distinguit, scilicet per relationem.
AD QUARTUM dicendum, quod relatio praesupponit distinctionem suppositorum, quando est accidens; sed si relatio sit subsistens, non praesupponit, sed secum fert distinctionem. Cum enim dicitur, quod relativi esse est ad aliud se habere, per ly aliud intelligitur correlativum, quod non est prius, sed simul natura.


ARTICULUS III
212

UTRUM, ABSTRACTIS PER INTELLECTUM RELATIONIBUS A PERSONIS, ADHUC REMANEANT HYPOSTASES

(1. Dist. 26. q. 1. art. 2. et Pot. q. 8. art. 4. et Opusc. 3. cap. 61. et 62.).

AD TERTIUM sic proceditur. Videtur, quod, abstractis per intellectum proprietatibus, seu relationibus a personis, adhuc remaneant hypostases. Id enim, ad quod aliquid se habet ex additione, potest intelligi, remoto eo, quod sibi additur: sicut homo se habet ad animal ex additione, et potest intelligi animal, remoto rationali: sed persona se habet ex additione ad hypostasim. Est enim persona hypostasis, proprietate distincta ad dignitatem pertinente; ergo, remota proprietate personali a persona, intelligitur hypostasis.
2. PRAETEREA. Pater non ab eodem habet, quod sit Pater, et quod sit aliquis. Cum enim paternitate sit Pater, si paternitate esset aliquis, sequeretur, quod Filius, in quo non est paternitas, non esset aliquis. Remota ergo per intellectum paternitate a Patre, adhuc remanet, quod sit aliquis, quod est esse hypostasim; ergo, remota proprietate a persona, remanet hypostasis.
3. PRAETEREA. August. dicit 5. de Trinit. cap. 6.: Non hoc est dicere ingenitum, quod est dicere Patrem: quia etsi Filium non genuisset, nihil prohiberet eum dicere ingenitum: sed si Filium non genuisset, non inesset ei paternitas; ergo, remota paternitate, adhuc remanet hypostasis Patris, ut ingenita.
SED CONTRA est, quod Hilar. dicit 4. de Trinit.: Nihil habet Filius, nisi natum: nativitate autem est Filius; ergo, remota filiatione, non remanet hypostasis Filii. Et eadem ratio est de aliis personis.
RESPONDEO dicendum, quod duplex fit abstractio per intellectum. Una quidem, secundum quod universale abstrahitur a particulari, ut animal ab homine. Alia vero, secundum quod forma abstrahitur a materia: sicut forma circuli abstrahitur per intellectum ab omni materia sensibili. Inter has autem abstractiones haec est differentia, quod in abstractione, quae fit secundum universale, et particulare, non remanet id, a quo fit abstractio. Remota enim ab homine differentia rationali, non remanet in intellectu homo, sed solum animal. In abstractione vero, quae attenditur secundum formam et materiam, utrumque manet in intellectu. Abstrahendo enim formam circuli ab aere, remanet seorsum in intellectu nostro et intellectus circuli, et intellectus aeris. Quamvis autem in divinis non sit universale, neque particulare, nec forma, et materia secundum rem; tamen secundum modum significandi invenitur aliqua similitudo horum in divinis: secundum quem modum Damascenus dicit (lib. 3. Orth. Fid. cap. 6. in princ.), quod commune est substantia, particulare vero hypostasis. Si igitur loquamur de abstractione, quae fit secundum universale, et particulare, remotis proprietatibus, remanet in intellectu essentia communis, non autem hypostasis Patris, quae est quasi particulare. Si vero loquamur secundum modum abstractionis formae a materia, remotis proprietatibus non personalibus, remanet intellectus hypostasum, et personarum; sicut, remoto per intellectum a Patre, quod sit ingenitus, vel spirans, remanet hypostasis, vel persona Patris. Sed, remota proprietate personali per intellectum, tollitur intellectus hypostasis. Non enim proprietates personales sic intelliguntur advenire hypostasibus divinis, sicut forma subjecto praeexsistenti: sed ferunt secum sua supposita, inquantum sunt ipsae personae subsistentes: sicut paternitas est ipse Pater. Hypostasis enim significat aliquid distinctum in divinis, cum hypostasis sit substantia individua. Cum igitur relatio sit, quae distinguit hypostases, et constituit eas, ut dictum est (art. praec.), relinquitur, quod, relationibus personalibus remotis per intellectum, non remaneant hypostases.
Sed, sicut dictum est (eodem art. praec.), aliqui dicunt, quod hypostases in divinis non distinguuntur per relationes, sed per solam originem, ut intelligatur Pater esse hypostasis quaedam per hoc, quod non est ab alio: Filius autem per hoc, quod est ab alio per generationem. Sed relationes advenientes, quasi proprietates ad dignitatem pertinentes, constituunt rationem personae: unde et personalitates dicuntur; unde, remotis hujusmodi relationibus per intellectum, remanent quidem hypostases, sed non personae.
Sed hoc non potest esse propter duo. Primo, quia relationes distinguunt, et constituunt hypostases, ut ostensum est (art. praec.). Secundo, quia omnis hypostasis naturae rationalis est persona, ut patet per definitionem Boet. (lib. de Duab. Natur.) dicentis, quod persona est rationalis naturae individua substantia. Unde ad hoc, quod esset hypostasis, et non persona, oporteret abstrahi ex parte naturae rationalitatem, non autem ex parte personae proprietatem.
AD PRIMUM ergo dicendum, quod persona non addit supra hypostasim proprietatem distinguentem absolute, sed proprietatem distinguentem ad dignitatem pertinentem. Totum enim hoc est accipiendum loco unius differentiae. Ad dignitatem autem pertinet proprietas distinguens, secundum quod intelligitur subsistens in natura rationali. Unde, remota proprietate distinguente a persona, non remanet hypostasis, sed remaneret, si tolleretur rationalitas naturae. Tam enim persona, quam hypostasis, est substantia individua. Unde in divinis de ratione utriusque est relatio distinguens.
AD SECUNDUM dicendum, quod paternitate Pater non solum est Pater, sed est persona, et est quis, sive hypostasis. Nec tamen sequitur, quod Filius non sit quis, sive hypostasis; sicut non sequitur, quod non sit persona.
AD TERTIUM dicendum, quod intentio Augustini non fuit dicere, quod hypostasis Patris remaneat ut ingenita, remota paternitate: quasi innascibilitas constituat, et distinguat hypostasim Patris. Hoc enim esse non potest: cum ingenitum nihil ponat, sed negative dicatur, ut ipsemet dicit. Sed loquitur in communi: quia non omne ingenitum est pater. Remota ergo paternitate, non remanet in divinis hypostasis Patris, ut distinguitur ab aliis personis, sed ut distinguitur a creaturis, sicut Judaei intelligunt.


ARTICULUS IV
213

UTRUM ACTUS NOTIONALES PRAEINTELLIGANTUR PROPRIETATIBUS

(1. Dist. 27. q. 1. art. 2. et Pot. q. 10. art. 3. et opusc. 3. cap. 63. et 64.).

AD QUARTUM sic proceditur. Videtur, quod actus notionales praeintelligantur proprietatibus. Dicit enim Mag. 27. dist. 1. Sent. (post. princ.) quod Pater semper est, quia semper genuit Filium. Et ita videtur, quod generatio secundum intellectum praecedat paternitatem.
2. PRAETEREA. Omnis relatio praesupponit in intellectu id, supra quod fundatur, sicut aequalitas quantitatem: sed paternitas est relatio fundata super actione, quae est generatio; ergo paternitas praesupponit generationem.
3. PRAETEREA. Sicut se habet generatio activa ad paternitatem, ita se habet nativitas ad filiationem: sed filiatio praesupponit nativitatem: ideo enim filius est, quia natus est; ergo et paternitas praesupponit generationem.
SED CONTRA. Generatio est operatio personae Patris: sed paternitas constituit personam Patris; ergo prius est secundum intellectum paternitas, quam generatio.
RESPONDEO dicendum, quod secundum illos, qui dicunt, quod proprietates non distinguunt, et constituunt hypostases, sed manifestant hypostases distinctas, et constitutas, absolute dicendum est, quod relationes secundum modum intelligendi consequuntur actus notionales, ut dici possit simpliciter, quod quia generat, est pater. Sed supponendo, quod relationes distinguant, et constituant hypostases in divinis, oportet distinctione uti. Quia origo significatur in divinis active, et passive. Active quidem, sicut generatio attribuitur Patri, et spiratio sumpta pro actu notionali attribuitur Patri, et Filio. Passive autem, sicut nativitas attribuitur filio, et processio Spiritui Sancto. Origines enim passive significatae simpliciter praecedunt secundum intellectum proprietates personarum procedentium etiam personales. Quia origo passive significata significatur, ut via ad personam proprietate constitutam. Similiter et origo active significata prior est secundum intellectum, quam relatio personae originantis, quae non est personalis. Sicut actus notionalis spirationis secundum intellectum praecedit proprietatem relativam innominatam, communem Patri, et Filio. Sed proprietas personalis Patris potest considerari dupliciter. Uno modo, ut est relatio; et sic iterum secundum intellectum praesupponit actum notionalem; quia relatio, inquantum hujusmodi, fundatur super actum. Alio modo, secundum quod est constitutiva personae. Et sic oportet, quod praeintelligatur relatio actui notionali, sicut persona agens praeintelligitur actioni.
AD PRIMUM ergo dicendum, quod cumMagister dicit, quod quia generat, est Pater, accipit nomen Patris, secundum quod designat relationem tantum, non autem secundum quod significat personam subsistentem. Sic enim oporteret e converso dicere, quod, quia Pater est, generat.
AD SECUNDUM dicendum, quod objectio illa procedit de paternitate, secundum quod est relatio, et non secundum quod est constitutiva personae.
AD TERTIUM dicendum, quod nativitas est via ad personam Filii. Et ideo secundum intellectum praecedit filiationem, etiam secundum quod est constitutiva personae Filii. Sed generatio activa significatur, ut progrediens a persona Patris. Et ideo praesupponit proprietatem personalem Patris.


QUAESTIO XLI

DE PERSONIS IN COMPARATIONE AD ACTUS NOTIONALES, IN SEX ARTICULOS DIVISA

Deinde considerandum est de personis in comparatione ad actus notionales.

Et circa hoc quaeruntur sex.

Primo. Utrum actus notionales sint attribuendi personis.
Secundo. Utrum hujusmodi actus sint necessarii, vel voluntarii.
Tertio. Utrum secundum hujusmodi actus persona procedat de nihilo, vel de aliquo.
Quarto. Utrum in divinis sit ponere potentiam respectu actuum notionalium.
Quinto. Quid significet hujusmodi potentia.
Sexto. Utrum actus notionalis ad plures personas terminari possit.


ARTICULUS I
214

UTRUM ACTUS NOTIONALES SINT ATTRIBUENDI PERSONIS

(Opusc. 3. cap. 65.).

AD PRIMUM sic proceditur. Videtur, quod actus notionales non sint personis attribuendi. Dicit enim Boet. in lib. de Trinit. quod omnia genera, cum quis in divinam vertit praedicationem, in divinam mutantur substantiam, exceptis relativis. Sed actio est unum de decem generibus. Si igitur actio aliqua Deo attribuitur, ad ejus essentiam pertinebit, et non ad notionem.
2. PRAETEREA. August. dicit 5. de Trinit. cap. 4. et 5. quod omne, quod de Deo dicitur, aut dicitur secundum substantiam, aut secundum relationem: sed ea, quae ad substantiam pertinent, significantur per essentialia attributa: quae vero ad relationem, per nomina personarum, et per nomina proprietatum. Non sunt ergo, praeter haec, attribuendi personis notionales actus.
3. PRAETEREA. Proprium actionis est ex se passionem inferre: sed in divinis non ponimus passiones; ergo neque actus notionales ibi ponendi sunt.
SED CONTRA est, quod August. (Fulgentius) dicit in lib. de Fide ad Petr. (cap. 2. in princ.): Proprium Patris est, quod Filium genuit: sed generatio actus quidam est; ergo actus notionales ponendi sunt in divinis.
RESPONDEO dicendum, quod in divinis personis attenditur distinctio secundum originem. Origo autem convenienter designari non potest nisi per aliquos actus. Ad designandum igitur originis ordinem in divinis personis necessarium fuit attribuere personis actus notionales.
AD PRIMUM ergo dicendum, quod omnis origo designatur per aliquem actum. Duplex autem ordo originis attribui Deo potest. Unus quidem secundum quod creatura ab eo progreditur: et hoc commune est tribus personis. Et ideo actiones, quae attribuuntur Deo ad designandum processum creaturarum ab ipso, ad essentiam pertinent. Alius autem ordo originis in divinis attenditur secundum processionem personae a persona. Unde actus designantes hujus originis ordinem notionales dicuntur: quia notiones personarum sunt personarum habitudines ad invicem, ut ex dictis patet (q. 32. art. 3.).
AD SECUNDUM dicendum, quod actus notionales secundum modum significandi tantum differunt a relationibus personarum, sed re sunt omnino idem. Unde Magister dicit in primo Sentent. 26. dist. ( Jam de Proprietatibus), quod generatio, et nativitas aliis nominibus dicuntur paternitas, et filiatio. Ad cujus evidentiam, attendendum est, quod primo conjicere potuimus originem alicujus ab alio ex motu. Quod enim aliqua res a sua dispositione removeretur [al. removeatur] per motum, manifestum fuit hoc ab aliqua causa accidere. Et ideo actio secundum primam nominis impositionem importat originem motus. Sicut enim motus, prout est in mobili ab aliquo, dicitur passio; ita origo ipsius motus, secundum quod incipit ab alio, et terminatur in id, quod movetur, vocatur actio. Remoto igitur motu, actio nihil aliud importat, quam ordinem originis, secundum quod a causa aliqua, vel principio procedit in id, quod est a principio. Unde, cum in divinis non sit motus, actio personalis producentis personam nihil aliud est, quam habitudo principii ad personam, quae est a principio. Quae quidem habitudines sunt ipsae relationes, vel notiones. Quia tamen de divinis, et intelligibilibus rebus loqui non possumus, nisi secundum modum rerum sensibilium, a quibus cognitionem accipimus, et in quibus actiones, et passiones, inquantum motum implicant, aliud sunt a relationibus, quae ex actionibus, et passionibus consequuntur, oportuit seorsum significari habitudines personarum per modum actus, et seorsum per modum relationum. Et sic patet, quod sunt idem secundum rem, sed differunt solum secundum modum significandi.
AD TERTIUM dicendum, quod actio, secundum quod importat originem motus, infert ex se passionem: sic autem non ponitur actio in divinis personis. Unde non ponuntur ibi passiones, nisi solum grammatice loquendo, quantum ad modum significandi: sicut Patri attribuimus generare, et Filio generari.


ARTICULUS II
215

UTRUM NOTIONALES ACTUS SINT VOLUNTARII

(1. Dist. 6. art. 1. 2. et 3. et Pot. q. 2. art. 3.).

AD SECUNDUM sic proceditur. Videtur, quod actus notionales sint voluntarii. Dicit enim Hilar. in lib. de Synod. (Can. 25.): Non naturali necessitate ductus Pater genuit Filium.
2. PRAETEREA. Apost. Coloss. 1.: Transtulit nos in regnum filii dilectionis suae: dilectio autem voluntatis est; ergo Filius genitus est a Patre voluntate.
3. PRAETEREA. Nihil magis est voluntarium, quam amor: sed Spiritus Sanctus procedit a Patre, et Filio, ut amor; ergo procedit voluntarie.
4. PRAETEREA. Filius procedit per modum intellectus, ut Verbum: sed omne verbum procedit a dicente per voluntatem; ergo Filius procedit a Patre per voluntatem, et non per naturam.
5. PRAETEREA. Quod non est voluntarium, est necessarium; si igitur Pater non genuit Filium voluntate, videtur sequi, quod necessitate genuerit. Quod est contra August. in lib. ad Orosium (in Dial. q. 7.)
SED CONTRA est, quod August. dicit in eodem lib., quod neque voluntate genuit Pater Filium, neque necessitate.
RESPONDEO dicendum, quod, cum dicitur aliquid esse, vel fieri voluntate, dupliciter potest intelligi. Uno modo, ut ablativus designet concomitantiam tantum: sicut possum dicere, quod ego sum homo mea voluntate, quia scilicet volo me esse hominem. Et hoc modo potest dici, quod Pater genuit Filium voluntate, sicut et est voluntate Deus: quia vult se esse Deum, et vult se generare Filium.
Alio modo sic, quod ablativus importet habitudinem principii: sicut dicitur, quod artifex operatur voluntate, quia voluntas est principium operis. Et secundum hunc modum dicendum est, quod Deus Pater non genuit Filium voluntate, sed voluntate produxit creaturam. Unde in libro de Synod. (Can. 24. circa med.) dicitur: Si quis voluntate Dei, tamquam unum aliquid de creaturis, Filium factum dicat, anathema sit. Et hujus ratio est: quia voluntas, et natura secundum hoc differunt in causando, quia natura determinata est ad unum: sed voluntas non est determinata ad unum. Cujus ratio est: quia effectus assimilatur formae agentis, per quam agit. Manifestum est autem, quod unius rei non est nisi una forma naturalis, per quam res habet esse. Unde quale ipsum est, tale facit. Sed forma, per quam voluntas agit, non est una tantum, sed sunt plures, secundum quod sunt plures rationes intellectae. Unde quod voluntate agitur, non est tale, quale est agens, sed quale vult, et intelligit illud esse agens. Eorum igitur voluntas principium est, quae possunt sic, vel aliter esse. Eorum autem, quae non possunt nisi sic esse, principium natura est. Quod autem potest sic, vel aliter esse, longe est a natura divina; sed hoc pertinet ad rationem creaturae, quia Deus est per se necesse esse, creatura autem est facta ex nihilo. Et ideo Ariani volentes ad hoc deducere, quod Filius sit creatura, dixerunt, quod Pater genuit Filium voluntate, secundum quod voluntas designat principium. Nobis autem dicendum est, quod Pater genuit Filium non voluntate, sed natura. Unde Hilarius dicit in libro de Synod. (Can. 24.): Omnibus creaturis substantiam Dei voluntas attulit, sed naturam dedit Filio ex impassibili, ac non nata substantia perfecta nativitas. Talia enim cuncta creata sunt, qualia Deus esse voluit; Filius autem natus ex Deo talis subsistit, qualis et Deus est.
AD PRIMUM ergo dicendum, quod auctoritas illa inducitur contra illos, qui a generatione Filii etiam concomitantiam paternae voluntatis removebant, dicentes, sic eum natura genuisse Filium, ut inde voluntas generandi ei non adesset; sicut nos multa naturali necessitate contra voluntatem patimur, ut mortem, senectutem, et hujusmodi defectus. Et hoc patet per praecedentia, et subsequentia: sic enim ibi dicitur (loc. in arg. cit.): Non enim, nolente Patre, vel coactus Pater, vel naturali necessitate inductus cum nollet, genuit Filium.
AD SECUNDUM dicendum, quod Apostolus nominat Christum, Filium dilectionis Dei, inquantum est a Deo superabundanter dilectus, non quod dilectio sit principium generationis Filii.
AD TERTIUM dicendum, quod etiam voluntas, inquantum est natura quaedam, aliquid naturaliter vult, sicut voluntas hominis naturaliter tendit ad beatitudinem. Et similiter Deus naturaliter vult, et amat seipsum. Sed circa alia a se, voluntas Dei se habet ad utrumque quodammodo, ut dictum est (in corp. art. et q. 19. art. 3. praecipue). Spiritus autem Sanctus procedit ut amor, inquantum Deus amat seipsum: unde naturaliter procedit, quamvis per modum voluntatis procedat.
AD QUARTUM dicendum, quod etiam in conceptionibus intellectualibus fit reductio ad prima, quae naturaliter intelliguntur. Deus autem naturaliter intelligit seipsum. Et secundum hoc conceptio Verbi divini est naturalis.
AD QUINTUM dicendum, quod necessarium dicitur aliquid per se, et per aliud. Per aliud quidem dupliciter. Uno modo, sicut per causam agentem, et cogentem; et sic necessarium dicitur, quod est violentum. Alio modo, sicut per causam finalem, sicut dicitur aliquid esse necessarium in his, quae sunt ad finem, inquantum sine hoc non potest esse finis, vel bene esse. Et neutro istorum modorum divina generatio est necessaria; quia Deus non est propter finem, neque coactio cadit in ipsum. Per se autem dicitur aliquid necessarium, quod non potest non esse; et sic Deum esse est necessarium; et hoc modo Patrem generare Filium est necessarium.


ARTICULUS III
216

UTRUM ACTUS NOTIONALES SINT DE ALIQUO

(1. Dist. 5. q. 2. Dist. 11. art. 1. ad 1.).

AD TERTIUM sic proceditur. Videtur, quod actus notionales non sint de aliquo. Quia, si Pater generat Filium de aliquo, aut de seipso aut de aliquo alio. Si de aliquo alio, cum id, de quo aliquid generatur, sit in eo, quod generatur, sequitur, quod aliquid alienum a Patre sit in Filio. Quod est contra Hilar. 7. de Trinit. (prope finem) ubi dicit: Nihil in his diversum est, vel alienum. Si autem Filium generat Pater de seipso, id autem, de quo aliquid generatur, si sit permanens, recipit ejus praedicationem, quod generatur: sicut dicimus, quod homo est albus, quia homo permanet, cum de non albo fit albus: sequitur igitur, quod Pater vel non permaneat, genito Filio, vel quod Pater sit Filius, quod est falsum. Non ergo Pater generat Filium de aliquo, sed de nihilo.
2. PRAETEREA. Id, de quo aliquid generatur, est principium ejus, quod generatur: si ergo Pater generat Filium de essentia, vel natura sua, sequitur, quod essentia, vel natura Patris sit principium Filii: sed non principium materiale, quia materia locum in divinis non habet; ergo est principium quasi activum, sicut generans est principium geniti. Et ita sequitur, quod essentia generet: quod supra improbatum est (q. 39. art. 5.).
3. PRAETEREA. August. 7. de Trinit. cap. 6. dicit, quod tres personae non sunt ex eadem essentia, quia non est aliud essentia, et persona: sed persona Filii non est aliud ab essentia Patris; ergo Filius non est de essentia Patris.
4. PRAETEREA. Omnis creatura est ex nihilo: sed Filius in Scripturis dicitur creatura. Dicitur enim Eccli. 24. ex ore Sapientiae genitae: Ego ex ore Altissimi prodii, primogenita ante omnem creaturam. Et postea ex ore ejusdem Sapientiae dicitur: Ab initio, et ante saecula creata sum; ergo Filius non est genitus ex aliquo, sed ex nihilo. Et similiter potest objici de Spiritu Sancto propter hoc, quod dicitur Zach. 12.: Dixit Dominus extendens coelum, et fundans terram, et creans spiritum hominis in eo. Et Amos 4. secundum aliam literam: Ego formans montes, et creans spiritum.
SED CONTRA est, quod Augustinus (Fulgentius) dicit in libro de Fide ad Petrum (cap. 2.): Pater Deus de sua natura sine initio genuit Filium sibi aequalem.
RESPONDEO dicendum, quod Filius non est genitus de nihilo, sed de substantia Patris. Ostensum est enim supra (q. 27. art. 2. et q. 33. art. 2. ad 4. et art. 3. in corp.), quod paternitas, et filiatio, et nativitas vere, et proprie est in divinis. Hoc autem interest inter generationem veram, per quam aliquis procedit, ut filius, et factionem, quod faciens facit aliquid de exteriori materia, sicut scamnum facit artifex de ligno; homo autem generat filium de seipso. Sicut autem artifex creatus facit aliquid ex materia, ita Deus facit ex nihilo, ut infra ostendetur (q. 45. art. 2.); non quod nihilum cedat in substantiam rei, sed quia ab ipso tota substantia rei producitur, nullo alio praesupposito. Si ergo Filius procederet a Patre, ut de nihilo exsistens, hoc modo se haberet ad Patrem, ut artificiatum ad artificem, quod manifestum est nomen filiationis proprie habere non posse, sed solum secundum aliquam similitudinem. Unde relinquitur, quod, si Filius Dei procederet a Patre, quasi exsistens ex nihilo, non esset vere, et proprie Filius. Cujus contrarium dicitur 1. Joan. ult.: Ut simus in vero Filio ejus Jesu Christo. Filius igitur Dei verus non est ex nihilo, nec factus, sed tantum genitus. Si quis autem ex nihilo a Deo facti filii Dei dicantur, hoc erit metaphorice secundum aliqualem assimilationem ad eum, qui vere Filius est. Unde, inquantum solus est verus, et naturalis Dei Filius, dicitur unigenitus, secundum illud Joan. 1.: Unigenitus, qui est in sinu Patris, ipse enarravit: inquantum vero per assimilationem ad ipsum alii dicuntur filii adoptivi, quasi metaphorice dicitur esse primogenitus, secundum illud ad Rom. 8.: Quos praescivit, et praedestinavit conformes fieri imaginis Filii sui, ut sit ipse primogenitus in multis fratribus. Relinquitur ergo, quod Dei Filius sit genitus de substantia Patris, aliter tamen, quam filius hominis. Pars enim substantiae hominis generantis transit in substantiam geniti. Sed divina natura impartibilis est. Unde necesse est, quod Pater generando Filium, non partem naturae in ipsum transfuderit, sed totam naturam ei communicaverit, remanente distinctione solum secundum originem, ut ex dictis patet (q. 40. art. 2.).
AD PRIMUM ergo dicendum, quod, cum Filius dicitur natus de Patre, haec praepositio, de, significat principium generans consubstantiale, non autem principium materiale. Quod enim producitur de materia, fit per transmutationem illius, de quo producitur, in aliquam formam. Divina autem essentia non est transmutabilis, neque alterius formae susceptiva.
AD SECUNDUM dicendum, quod, cum dicitur Filius genitus de essentia Patris, secundum expositionem Magist. 5. dist. 1. Sent., designat habitudinem principii quasi activi. Ubi sic exponit: Filius est genitus de essentia Patris, idest de Patre essentia, propter hoc quod August. 15. lib. de Trinit. (cap. 13. in. fin.) dicit: Tale est, quod dico de Patre essentia, ac si expressius dicerem de Patris essentia. Sed hoc non videtur sufficere ad sensum hujusmodi locutionis. Possumus enim dicere, quod creatura est ex Deo essentia; non tamen quod sit ex essentia Dei. Unde aliter dici potest, quod haec praepositio, de, semper denotat consubstantialitatem. Unde non dicimus, quod domus sit de aedificatore, cum non sit causa consubstantialis. Possumus autem dicere, quod aliquid sit de aliquo, quo cumque modo illud significetur, ut principium consubstantiale; sive illud sit principium activum, sicut filius dicitur esse de patre; sive sit principium materiale, sicut cultellus dicitur esse de ferro; sive sit principium formale in his dumtaxat, in quibus ipsae formae sunt subsistentes, et non advenientes alteri: possumus enim dicere, quod angelus aliquis est de natura intellectuali. Et per hunc modum dicimus, quod Filius est genitus de essentia Patris, inquantum essentia Patris Filio per generationem communicata in eo subsistit.
AD TERTIUM dicendum, quod, cum dicitur: Filius est genitus de essentia Patris, additur aliquid, respectu cujus potest salvari distinctio. Sed cum dicitur, quod tres Personae sunt de essentia divina, non ponitur aliquid, respectu cujus possit importari distinctio per praepositionem significata: et ideo non est simile.
AD QUARTUM dicendum, quod, cum dicitur: Sapientia est creata, potest intelligi non de sapientia, quae est Filius Dei, sed de sapientia creata, quam Deus indidit creaturis. Dicitur enim Eccli. 1.: Ipse creavit eam, scilicet sapientiam, in Spiritu Sancto, et effudit illam super omnia opera sua. Neque est inconveniens, quod in uno contextu locutionis loquatur Scriptura de Sapientia genita, et creata, quia sapientia creata est participatio quaedam Sapientiae increatae. Vel potest referri ad naturam creatam assumptam a Filio, ut sit sensus: Ab initio, et ante saecula creata sum, idest, praevisa sum creaturae uniri. Vel per hoc, quod Sapientia creata, et genita nuncupatur, modus divinae generationis nobis insinuatur. In generatione enim, quod generatur, accipit naturam generantis, quod perfectionis est. In creatione vero, creans non mutatur, sed creatum non recipit naturam creantis. Dicitur ergo Filius simul creatus, et genitus, ut ex creatione accipiatur immutabilitas Patris, et ex generatione unitas naturae in Patre, et Filio. Et sic exponitur intellectus hujus Scripturae ab Hilar. lib. de Synodis (Can. 5.). Auctoritates autem inductae non loquuntur de Spiritu Sancto, sed de spiritu creato, qui quandoque dicitur ventus, quandoque aer, quandoque flatus hominis, quandoque etiam anima, vel quaecumque substantia invisibilis.


ARTICULUS IV
217

UTRUM IN DIVINIS SIT POTENTIA RESPECTU ACTUUM NOTIONALIUM

(1. Dist. 7. q. 1. art. 1. et Pot. q. 2. art. 1.).

AD QUARTUM sic proceditur. Videtur, quod in divinis non sit potentia respectu actuum notionalium. Omnis enim potentia est vel activa, vel passiva. Sed neutra hic competere potest. Potentia enim passiva in Deo non est, ut supra ostensum est (q. 25. art. 1.). Potentia vero activa non competit uni personae respectu alterius; cum personae divinae non sint factae, ut ostensum est (art. praec.); ergo in divinis non est potentia ad actus notionales.
2. PRAETEREA. Potentia dicitur ad possibile: sed divinae personae non sunt de numero possibilium, sed de numero necessariorum; ergo respectu actuum notionalium, quibus divinae personae procedunt, non debet poni potentia in divinis.
3. PRAETEREA. Filius procedit ut Verbum, quod est conceptio intellectus; Spiritus autem Sanctus procedit ut amor, qui pertinet ad voluntatem: sed potentia in Deo dicitur per comparationem ad effectus, non autem per comparationem ad intelligere, et velle, ut supra habitum est (q. 25. art. 1. ad 3.); ergo in divinis non debet dici potentia per comparationem ad actus notionales.
SED CONTRA est, quod dicit Augustinus contra Maximinum haereticum (lib. 2. cap. 7.): Si Deus Pater non potuit generare Filium sibi aequalem, ubi est omnipotentia Dei Patris? Est ergo in divinis potentia respectu actuum notionalium.
RESPONDEO dicendum, quod, sicut ponuntur actus notionales in divinis, ita necesse est ibi ponere potentiam respectu hujusmodi actuum, cum potentia nihil aliud significet, quam principium alicujus actus. Unde cum Patrem intelligamus ut principium generationis, et Patrem, et Filium ut principium spirationis, necesse est, quod Patri attribuamus potentiam generandi, et Patri, et Filio potentiam spirandi: quia potentia generandi significat id, quo generans generat. Omne autem generans generat aliquo. Unde in omni generante oportet ponere potentiam generandi, et in spirante potentiam spirandi.
AD PRIMUM ergo dicendum, quod, sicut secundum actus notionales non procedit aliqua persona ut facta, ita neque potentia ad actus notionales dicitur in divinis per respectum ad aliquam personam factam, sed solum per respectum ad personam procedentem.
AD SECUNDUM dicendum, quod possibile, secundum quod necessario opponitur, sequitur potentiam passivam, quae non est in divinis. Unde neque in divinis est aliquid possibile per modum istum, sed solum secundum quod possibile continetur sub necessario. Sic autem dici potest, quod, sicut Deum esse est possibile, sic Filium generari est possibile.
AD TERTIUM dicendum, quod potentia significat principium. Principium autem distinctionem importat ab eo, cujus est principium. Consideratur autem duplex distinctio in his quae dicuntur de Deo. Una secundum rem, alia secundum rationem tantum. Secundum rem quidem Deus distinguitur per essentiam a rebus, quarum est per creationem principium; sicut una persona distinguitur ab alia, cujus est principium secundum actum notionalem. Sed actio ab agente non distinguitur in Deo, nisi secundum rationem tantum, alioquin actio esset accidens in Deo. Et ideo respectu illarum actionum, secundum quas aliquae res procedunt distinctae a Deo, vel essentialiter, vel per sonaliter, potest Deo attribui potentia secundum propriam rationem principii. Et ideo, sicut potentiam ponimus creandi in Deo, ita possumus ponere potentiam generandi, vel spirandi. Sed intelligere, et velle non sunt tales actus, qui designent processionem alicujus rei a Deo distinctae, vel essentialiter, vel personaliter. Unde respectu horum actuum non potest salvari ratio potentiae in Deo, nisi secundum modum intelligendi, et significandi tantum, prout diversimode significantur in Deo intellectus, et intelligere, cum tamen ipsum intelligere Dei sit ejus essentia non habens principium.


ARTICULUS V
218

UTRUM POTENTIA GENERANDI SIGNIFICET RELATIONEM, ET NON ESSENTIAM

(1. Dist. 7. q. 1. art. 2. et Pot. q. 2. art. 2.).

AD QUINTUM sic proceditur. Videtur, quod potentia generandi, vel spirandi significet relationem, et non essentiam. Potentia enim significat principium, ut ex ejus definitione patet. Dicitur enim potentia activa esse principium agendi, ut patet in 5. Metaph. (tex. 17. in princ.): sed principium in divinis respectu personae dicitur notionaliter; ergo potentia in divinis non significat essentiam, sed relationem.
2. PRAETEREA. In divinis non differt posse, et agere: sed generatio in divinis significat relationem; ergo et potentia generandi.
3. PRAETEREA. Ea, quae significant essentiam in divinis, communia sunt tribus personis; sed potentia generandi non est communis tribus personis, sed propria Patri; ergo non significat essentiam.
SED CONTRA est, quod, sicut Deus potest generare Filium, ita et vult: sed voluntas generandi significat essentiam; ergo et potentia generandi.
RESPONDEO dicendum, quod quidam dixerunt quod potentia generandi significat relationem in divinis. Sed hoc esse non potest, nam illud proprie dicitur potentia in quocumque agente, quo agens agit. Omne autem producens aliquid per suam actionem, producit sibi simile quantum ad formam, qua agit. Sicut homo genitus est similis generanti in natura humana, cujus virtute pater potest generare hominem. Illud ergo est potentia generativa in aliquo generante, in quo genitum similatur generanti. Filius autem Dei similatur Patri gignenti in natura divina; unde natura divina in Patre est potentia generandi in ipso. Unde et Hilar. dicit in 5. de Trinit.: Nativitas Dei non potest eam, ex qua profecta est, non tenere naturam: nec enim aliud, quam Deus, subsistit, quod non aliunde, quam de Deo subsistit.
Sic igitur dicendum est, quod potentia generandi principaliter significat divinam essentiam, ut Magister dicit. 7. dist. 1. Sent.; non autem tantum relationem. Nec etiam essentiam, inquantum est idem relationi, ut significet ex aequo utrumque. Licet enim paternitas ut forma Patris significetur, est tamen proprietas personalis habens se ad personam Patris, ut forma individualis ad aliquod individuum creatum. Forma autem individualis in rebus creatis constituit personam generantem, non autem est, quo generans generat; alioquin Socrates generaret Socratem; unde neque paternitas potest intelligi, ut quo Pater generat, sed ut constituens personam generantis; alioquin Pater generaret Patrem. Sed id, quo Pater generat, est natura divina, in qua sibi Filius assimilatur. Et secundum hoc Damasc. dicit (lib. 1. Orth. Fid. cap. 8.), quod generatio est opus naturae, non sicut generantis, sed sicut ejus, quo generans generat. Et ideo potentia generandi significat in recto naturam divinam, sed in obliquo relationem.
AD PRIMUM ergo dicendum, quod potentia non significat ipsam relationem principii, alioquin esset in genere relationis; sed significat id, quod est principium: non quidem sicut agens dicitur principium, sed sicut id, quo agens agit, dicitur principium. Agens autem distinguitur a facto, et generans a generato: sed id, quo generans generat, est commune genito, et generanti, et tanto perfectius, quanto perfectior fuerit generatio; unde, cum divina generatio sit perfectissima, id, quo generans generat, est commune genito, et generanti, et idem numero, non solum specie, sicut in rebus creatis. Per hoc ergo, quod dicimus, quod essentia divina est principium, quo generans generat, non sequitur, quod essentia divina distinguatur, sicut sequeretur, si diceretur, quod essentia divina generat.
AD SECUNDUM dicendum, quod, sic est idem in divinis potentia generandi cum generatione sicut essentia divina cum generatione, et paternitate est idem re, sed non ratione.
AD TERTIUM dicendum, quod, cum dico potentiam generandi, potentia significatur in recto, et generatio in obliquo, sicut si dicerem essentiam Patris. Unde quantum ad essentiam, quae significatur, potentia generandi communis est tribus personis; sed quantum ad notionem, quae connotatur, propria est personae Patris.


ARTICULUS VI
219

UTRUM ACTUS NOTIONALIS AD PLURES PERSONAS TERMINARI POSSIT

(1. Dist. 7. q. 2. art. 1. et 2. Pot. q. 2. art. 4. q. 9. art. 9. ad. 1.).

AD SEXTUM sic proceditur. Videtur, quod actus notionalis ad plures personas terminari possit, ita quod sint plures personae genitae, vel spiratae in divinis. Cuicumque enim inest potentia generandi, potest generare: sed Filio inest potentia generandi; ergo potest generare: non autem seipsum; ergo alium Filium: ergo possunt esse plures Filii in divinis.
2. PRAETEREA. August. dicit contra Maximinum (lib. 2. cap. 12. circa fin.): Filius non genuit Creatorem; neque enim non potuit, sed non oportuit.
3. PRAETEREA. Deus Pater est potentior ad generandum, quam pater creatus: sed unus homo potest generare plures filios: ergo et Deus, praecipue cum potentia Patris, uno Filio generato, non diminuitur.
SED CONTRA est, quod in divinis non differt esse, et posse. Si igitur in divinis possent esse plures Filii, essent plures Filii; et ita essent plures personae, quam tres in divinis, quod est haereticum.
RESPONDEO dicendum, quod, sicut Athan. dicit (in suo Symb. Fid.): In divinis est tantum unus Pater, unus Filius, unus Spiritus Sanctus. Cujus quidem ratio quadruplex assignari potest.
Prima quidem ex parte relationum, quibus solum personae distinguuntur. Cum enim personae divinae sint ipsae relationes subsistentes, non possent esse plures Patres, vel plures Filii in divinis, nisi essent plures paternitates, et plures filiationes. Quod quidem esse non posset, nisi secundum materialem rerum distinctionem. Formae enim unius speciei non multiplicantur, nisi secundum materiam, quae in divinis non est. Unde in divinis non potest esse, nisi una tantum filiatio subsistens; sicut et albedo subsistens non posset esse, nisi una.
Secunda vero ex modo processionum, quia Deus omnia intelligit, et vult uno, et simplici actu. Unde non potest esse, nisi una persona procedens per modum Verbi, quae est Filius, et una tantum per modum amoris, quae est Spiritus Sanctus. Tertia ratio sumitur ex modo procedendi, quia personae ipsae procedunt naturaliter, ut dictum est (art. 2. hujus q. ad 3. et 4.); natura autem determinatur ad unum. Quarta ex perfectione divinarum personarum. Ex hoc enim est perfectus Filius, quod tota filiatio divina in eo continetur, et quod est tantum unus Filius, et similiter dicendum est de aliis personis.
AD PRIMUM ergo dicendum, quod, quamvis simpliciter concedendum sit, quod potentiam, quam habet Pater, habeat Filius, non tamen concedendum est, quod Filius habeat potentiam generandi; si generandi sit gerundivum verbi activi, ut sit sensus, quod Filius habeat potentiam ad generandum. Sicut licet idem esse sit Patris, et Filii, non tamen convenit Filio esse Patrem propter notionale adjunctum. Si tamen hoc, quod dico, generandi, sit gerundivum verbi passivi, potentia generandi est in Filio, idest, ut generetur. Et similiter, si sit gerundivum verbi impersonalis, ut sit sensus: Potentia generandi, idest, qua ab aliqua persona generatur.
AD SECUNDUM dicendum, quod August. in verbis illis non intendit dicere, quod Filius posset generare filium, sed quod hoc non est ex impotentia Filii, quod non generet, ut infra patebit (q. 42. art. 6. ad 3.).
AD TERTIUM dicendum, quod immaterialitas, et perfectio divina requirit, ut non possint esse plures filii in divinis, sicut dictum est (in corp. art.), Unde, quod non sint plures Filii, non est ex impotentia Patris ad generandum.


QUAESTIO XLII

DE AEQUALITATE, ET SIMILITUDINE DIVINARUM PERSONARUM AD INVICEM, IN SEX ARTICULOS DIVISA

Deinde considerandum est de comparatione personarum ad invicem. Et primo quantum ad aequalitatem, et similitudinem; secundo quantum ad missionem.

Circa primum quaeruntur sex.

Primo. Utrum aequalitas locum habeat in divinis personis.
Secundo. Utrum persona procedens sit aequalis ei, a qua procedit secundum aeternitatem.
Tertic. Utrum sit aliquis ordo in divinis personis.
Quarto. Utrum personae divinae sint aequales secundum magnitudinem.
Quinto. Utrum una earum sit in alia.
Sexto. Utrum sint aequales secundum potentiam.


ARTICULUS I
220

UTRUM AEQUALITAS LOCUM HABEAT IN DIVINIS

(Part. 3. q. 58. art. 3. et 1. Dist. 19. q. 1. art. 1. et lib. 4. Contr. g. cap. 9.).

AD PRIMUM sic proceditur. Videtur, quod aequalitas non competat divinis personis. Aequalitas enim attenditur secundum unum in quantitate, ut patet per philos. 5. Metaph. (tex. 20.): in divinis autem personis non invenitur neque quantitas continua intrinseca, quae dicitur magnitudo, neque quantitas continua extrinseca, quae dicitur locus, et tempus: neque secundum quantitatem discretam invenitur in eis aequalitas; quia duae personae sunt plures, quam una; ergo divinis personis non convenit aequalitas.
2. PRAETEREA. Divinae personae sunt unius essentiae, ut supra dictum est (q. 39. art. 2.): essentia autem significatur per modum formae: convenientia autem in forma non facit aequalitatem, sed similitudinem; ergo in divinis personis est dicenda similitudo, et non aequalitas.
3. PRAETEREA. In quibuscumque invenitur aequalitas, illa sunt sibi invicem aequalia, quia aequale dicitur aequali aequale: sed divinae personae non possunt sibi invicem dici aequales; quia, ut August. dicit lib. 6. de Trinit. cap. 10., imago, si perfecte implet illud, cujus est imago, ipsa coaequatur ei, non illud imagini suae. Imago autem Patris est Filius, et sic Pater non est aequalis Filio. Non ergo in divinis personis invenitur aequalitas.
4. PRAETEREA. Aequalitas relatio quaedam est: sed nulla relatio est communis omnibus personis, cum secundum relationes personae ab invicem distinguantur. Non ergo aequalitas divinis personis convenit.
SED CONTRA est, quod Athanasius (in suo Symb. Fid.) dicit, quod tres personae coaeternae sibi sunt, et coaequales.
RESPONDEO dicendum, quod necesse est ponere aequalitatem in divinis personis. Quia secundum Philos. in 10. Metaph. (tex. 19.) aequale dicitur quasi per negationem minoris, et majoris: non autem possumus in divinis personis ponere aliquid majus, et minus. Quia, ut Boetius dicit in lib. de Trinit.: Eos differentia, scilicet deitatis, comitatur, qui vel augent, vel minuunt, ut Ariani, qui gradibus meritorum Trinitatem variantes distrahunt, atque in pluralitatem deducunt. Cujus ratio est, quia inaequalium non potest esse una quantitas numero. Quantitas autem in divinis non est aliud, quam eius essentia. Unde relinquitur, quod, si esset aliqua inaequalitas in divinis personis, non esset in eis una essentia; et sic non essent tres personae unus Deus, quod est impossibile. Oportet igitur aequalitatem ponere in divinis personis.
AD PRIMUM ergo dicendum, quod duplex est quantitas. Una scilicet, quae dicitur quantitas molis, vel quantitas dimensiva, quae in solis rebus corporalibus est. Unde in divinis personis locum non habet. Sed alia est quantitas virtutis, quae attenditur secundum perfectionem alicujus naturae, vel formae. Quae quidem quantitas designatur, secundum quod dicitur aliquid magis, vel minus calidum, inquantum est perfectius, vel minus perfectum in caliditate. Hujusmodi autem quantitas virtualis attenditur primo quidem in radice, idest in ipsa perfectione formae, vel naturae; et sic dicitur magnitudo spiritualis [al. spiritualis], sicut dicitur magnus calor propter suam intensionem, et perfectionem. Et ideo dicit August. 6. de Trinit. cap. 8. quod in his, quae non mole magna sunt, hoc est majus esse, quod est melius esse. Nam melius dicitur, quod perfectius est. Secundo autem attenditur quantitas virtualis in effectibus formae. Primus autem effectus formae est esse; nam omnis res habet esse secundum suam formam. Secundus autem effectus est operatio: nam omne agens agit per suam formam. Attenditur igitur quantitas virtualis et secundum esse, et secundum operationem. Secundum esse quidem, inquantum ea, quae sunt perfectioris naturae, sunt majoris durationis. Secundum operationem vero, inquantum ea, quae sunt perfectioris naturae, sunt magis potentia ad agendum. Sic igitur, ut August. (aut potius Fulgentius) dicit in lib. de Fide ad Petr. cap. 1.: Aequalitas intelligitur in Patre, et Filio, et Spiritu Sancto, inquantum nullus horum aut praecedit aeternitate, aut excedit magnitudine, aut superat potestate.
AD SECUNDUM dicendum, quod, ubi attenditur aequalitas secundum quantitatem virtualem, aequalitas includit in se similitudinem, et aliquid plus, quia excludit excessum. Quaecumque enim communicant in una forma, possunt dici similia, etiamsi inaequaliter illam formam participant: sicut si dicatur, aer esse similis igni in calore. Sed non possunt dici aequalia, si unum altero perfectius formam illam participet. Et quia non solum una est natura Patris, et Filii, sed etiam aeque perfecte est in utroque, ideo non solum dicimus Filium esse similem Patri, ut excludatur error Eunomii (ex August. lib. de Haeresibus, haeresi 54.), sed etiam dicimus aequalem, ut excludatur error Arii.
AD TERTIUM dicendum, quod aequalitas, vel similitudo dupliciter potest significari in divinis, scilicet per nomina, et per verba. Secundum quidem quod significatur per nomina, mutua aequalitas dicitur in divinis personis, et similitudo. Filius enim est aequalis, et similis Patri, et e converso. Et hoc ideo, quia essentia divina non magis est Patris quam Filii; unde, sicut Filius habet magnitudinem Patris, quod est esse eum aequalem Patri; ita Pater habet magnitudinem Filii, quod est esse eum aequalem Filio. Sed quantum ad creaturas, ut Dionys. dicit 9. cap. de Div. Nom. non recipitur conversio aequalitatis, et similitudinis. Dicuntur enim causata similia causis, inquantum habent formam causarum, sed non e converso; quia forma principaliter est in causa, et secundario in causato. Sed verba significant aequalitatem cum motu. Et, licet motus non sit in divinis, est tamen ibi accipere. Quia igitur Filius accipit a Patre, unde est aequalis ei, et non e converso, propter hoc dicimus, quod Filius coaequatur Patri, et non e converso.
AD QUARTUM dicendum, quod in divinis personis nihil est considerare, nisi essentiam in qua communicant, et relationes, in quibus distinguuntur: aequalitas autem utrumque importat, scilicet distinctionem personarum (quia nihil sibi ipsi dicitur aequale) et unitatem essentiae; quia ex hoc personae sunt sibi invicem aequales, quod sunt unius magnitudinis, et essentiae. Manifestum est autem, quod idem ad seipsum non refertur aliqua relatione reali. Nec iterum una relatio refertur ad aliam per aliquam aliam relationem. Cum enim dicimus, quod paternitas opponitur filiationi, oppositio non est relatio media inter paternitatem, et filiationem; quia utroque modo relatio multiplicaretur in infinitum. Et ideo aequalitas, et similitudo in divinis personis non est aliqua realis relatio distincta a relationibus personalibus; sed in suo in tellectu includit et relationes distinguentes personas, et essentiae unitatem. Et propterea Magister dicit in 31. dist. 1. Sent. quod in his appellatio tantum est relativa.


ARTICULUS II
221

UTRUM PERSONA PROCEDENS SIT COAETERNA SUO PRINCIPIO, UT FILIUS PATRI

(Lib. 4. Contr. g. cap. 11. et Pot. q. 2. art. 3. q. 3. art. 13. et Opusc. 2. cap. 43.).

AD SECUNDUM sic proceditur. Videtur, quod persona procedens non sit coaeterna suo principio, ut Filius Patri. Arius enim duodecim modos generationis assignat. Primus modus est juxta fluxum lineae a puncto, ubi deest aequalitas simplicitatis. Secundus modus est juxta emissionem radiorum a sole, ubi deest aequalitas naturae. Tertius modus est juxta characterem, seu impressionem a sigillo, ubi deest consubstantialitas, et potentiae efficientia. Quartus modus est juxta immissionem bonae voluntatis a Deo, ubi etiam deest consubstantialitas. Quintus modus est juxta exitum accidentis a substantia, sed accidenti deest subsistentia. Sextus modus est juxta abstractionem speciei a materia; sicut sensus accipit speciem a re sensibili, ubi deest aequalitas simplicitatis spiritualis. Septimus modus est juxta excitationem voluntatis a cogitatione, quae quidem excitatio temporalis est. Octavus modus est juxta transfigurationem, ut ex aere fit imago, quae materialis est. Nonus modus est motus a movente, et hic etiam ponitur effectus, et causa. Decimus modus est juxta eductionem specierum a genere, qui non competit in divinis; quia Pater non praedicatur de Filio, sicut genus de specie. Undecimus modus est juxta ideationem, ut arca exterior ab ea, quae est in mente. Duodecimus modus est juxta nascentiam, ut homo est a patre: ubi est prius, et posterius secundum tempus. Patet ergo, quod in omni modo, quo aliquid est ex altero, deest aequalitas naturae, aut aequalitas durationis. Si igitur Filius est a Patre, oportet dicere, vel eum esse minorem Patre, aut posteriorem, aut utrumque.
2. PRAETEREA. Omne, quod est ex altero, habet principium: sed nullum aeternum habet principium; ergo Filius non est aeternus, neque Spiritus Sanctus.
3. PRAETEREA. Omne, quod corrumpitur, desinit esse; ergo omne, quod generatur, incipit esse: ad hoc enim generatur, ut sit: sed Filius est genitus a Patre; ergo incipit esse, et non est coaeternus Patri.
4. PRAETEREA. Si Filius genitus est a Patre, aut semper generatur, aut est dare aliquod instans suae generationis. Si semper generatur (dum autem aliquid est in generari, est imperfectum, sicut patet in successivis, quae sunt semper in fieri, ut tempus et motus), sequitur, quod Filius semper sit imperfectus, quod est inconveniens; est ergo dare aliquod instans generationis Filii; ante illud ergo instans Filius non erat.
SED CONTRA est, quod Athan. (in suo Symb. Fid.) dicit, quod totae tres personae coaeternae sibi sunt.
RESPONDEO dicendum, quod necesse est dicere Filium esse coaeternum patri. Ad cuius evidentiam, considerandum est, quod aliquid ex principio existens posterius esse suo principio potest contingere ex duobus. Uno modo ex parte agentis, alio modo ex parte actionis. Ex parte agentis quidem, aliter in agentibus voluntariis, aliter in agentibus naturalibus. In agentibus quidem voluntariis propter electionem temporis. Sicut enim in agentis voluntarii potestate est eligere formam, quam effectui conferat, ut supra dictum est (q. 41. art. 2.); ita in eius potestate est eligere tempus in quo effectum producat. In agentibus autem naturalibus hoc contingit: quia agens aliquod non a principio habet perfectionem virtutis naturaliter ad agendum, sed ei advenit post aliquod tempus; sicut homo non a principio generare potest. Ex parte autem actionis impeditur, ne id, quod est a principio, simul sit cum suo principio, propter hoc, quod actio est successiva. Unde dato, quod aliquod agens tali actione agere inciperet statim, cum est, non statim eodem instanti esset effectus, sed in instanti, ad quod terminatur actio. Manifestum est autem secundum praemissa (q. praec. art. 2.), quod Pater non generat Filium voluntate, sed natura. Et iterum, quod natura Patris ab aeterno perfecta fuit: et iterum, quod actio, qua Pater producit Filium, non est successiva; quia sic Filius Dei successive generatus esset, et eius generatio materialis, et cum motu [al. generaretur, et esset ejus generatio materialis et cum motu], quod est impossibile. Relinquitur ergo, quod Filius fuit, quandocumque fuit Pater. Et sic Filius est coaeternus Patri, et similiter Spiritus Sanctus utrique.
AD PRIMUM ergo dicendum, quod, sicut August. dicit in lib. de Verbis Domini (Ser. 38. per totum, et praesertim cap. 4. 5. et 6.), nullus modus processionis alicujus creaturae perfecte repraesentat divinam generationem. Unde oportet ex multis modis colligere similitudinem, ut quod deest ex uno, aliqualiter suppleatur ex altero. Et propter hoc dicitur in Synodo Ephesina: Coexistere semper coaeternum Patri Filium, splendor tibi denuntiet. Impassibilitatem nativitatis ostendat Verbum; consubstantialitatem Filii nomen insinuet. Inter omnia tamen expressius, repraesentat processio Verbi ab intellectu. Quod quidem non est posterius eo, a quo procedit, nisi sit talis intellectus, qui exeat de potentia in actum. Quod in Deo dici non potest.
AD SECUNDUM dicendum, quod aeternitas excludit principium durationis, sed non principium originis.
AD TERTIUM dicendum, quod omnis corruptio est mutatio quaedam. Et ideo omne, quod corrumpitur, incipit non esse, et desinit esse. Sed generatio divina non est transmutatio, ut dictum est supra (q. 27. art. 2.); unde Filius semper generatur, et Pater semper generat.
AD QUARTUM dicendum, quod in tempore aliud est, quod est indivisibile, scilicet instans, et aliud est, quod est durans, scilicet tempus: sed in aeternitate ipsum nunc indivisibile est, semper stans, ut supra dictum est (q. 10. art. 4.). Generatio vero Filii non est in nunc temporis, aut in tempore, sed in aeternitate. Et ideo ad significandum praesentialitatem, et permanentiam aeternitatis potest dici, quod semper nascitur, ut Origenes dixit (hom. 6. in Hierem. a med.). Sed, ut Gregorius (29. Moral. cap. 1. in princ.) et Augustinus (in Psal. 2. super illud: Hodie genui te) dicunt, melius est, quod dicatur semper natus, ut ly semper designet permanentiam aeternitatis, et ly natus perfectionem geniti. Sic ergo Filius nec imperfectus est, neque erat, quando non erat, ut Arius dixit.


ARTICULUS III
222

UTRUM IN DIVINIS PERSONIS SIT ORDO NATURAE

(1. Dist. 12. art. 1. et Dist. 20. art. 3. et Pot. q. 10. art. 3. corp.).

AD TERTIUM sic proceditur. Videtur, quod in divinis personis non sit ordo naturae. Quidquid enim in divinis est, vel est essentia, vel persona, vel notio: sed ordo naturae non significat essentiam, neque est aliqua personarum, aut notionum; ergo ordo naturae non est in divinis.
2. PRAETEREA. In quibuscumque est ordo naturae, unum est prius altero, saltem secundum naturam, et intellectum; sed in divinis personis nihil est prius, et posterius, ut Athan. dicit in suo Symb. Fidei; ergo in divinis personis non est ordo naturae.
3. PRAETEREA. Quidquid ordinatur, distinguitur: sed natura in divinis non distinguitur; ergo non ordinatur; ergo non est ibi ordo naturae.
4. PRAETEREA. Natura divina est ejus essentia: sed non dicitur in divinis ordo essentiae; ergo neque ordo naturae.
SED CONTRA. Ubicumque est pluralitas sine ordine, ibi est confusion: sed in divinis personis non est confusio, ut Athanas. dicit (in suo Symb. Fid.); ergo est ibi ordo.
RESPONDEO dicendum, quod ordo semper dicitur per comparationem ad aliquod principium. Unde, sicut dicitur principium multipliciter, scilicet secundum situm, ut punctus, secundum intellectum, ut principium demonstrationis, et secundum causas singulas: ita etiam dicitur ordo. In divinis autem dicitur principium secundum originem absque prioritate, ut supra dictum est (q. 33. art. 1. ad. 3. praecipue). Unde oportet ibi esse ordinem secundum originem absque prioritate. Et hic vocatur ordo naturae, secundum August. (elicitur implicite ex lib. 4. super Gen. cap. 34. et 35. et ex oratione de quique haersib, a medio; sed expresse habetur in lib. 2. contr. Maximin. cap. 14.), non quo alter sit prius altero, sed quo alter est ex altero.
AD PRIMUM ergo dicendum, quod ordo naturae significat notionem originis in communi, non autem in speciali.
AD SECUNDUM dicendum, quod in rebus creatis, etiam cum id, quod est a principio, sit suo principio coaevum secundum durationem; tamen principium est prius secundum naturam, et intellectum, si consideretur id, quod est principium. Sed, si considerentur ipsae relationes causae, et causati, et principii, et principiati, manifestum est, quod relativa sunt simul natura, et intellectu, inquantum unum est in definitione alterius. Sed in divinis ipsae relationes sunt subsistentes personae in una natura. Unde neque ex parte naturae, neque ex parte relationum una persona potest esse prior alia, neque etiam secundum naturam, et intellectum.
AD TERTIUM dicendum, quod ordo naturae dicitur, non quod ipsa natura ordinetur, sed quod ordo in divinis personis attenditur secundum naturalem originem.
AD QUARTUM dicendum, quod natura quodammodo importat rationem principii, non autem essentia. Et ideo ordo originis melius nominatur ordo naturae, quam ordo essentiae.


ARTICULUS IV
223

UTRUM FILIUS SIT AEQUALIS PATRI SECUNDUM MAGNITUDINEM

(1. Dist. 19. q. 1. art. 2. et lib. 4. Contr. g. cap. 7. ration. 2. et cap. 11. et Pot. q. 2. art. 3. corp. fin. et q. 10. art. 4. corp. et Boet. de Trinit. q. 3. art. 4.).

AD QUARTUM sic proceditur. Videtur, quod Filius non sit aequalis Patri in magnitudine. Dicit enim ipse, Joan. 14.: Pater major me est; et Apost. 1. ad Cor. 15.: Ipse Filius subjectus erit illi, qui sibi subjecit omnia.
2. PRAETEREA. Paternitas pertinet ad dignitatem Patris: sed paternitas non convenit Filio: ergo non quidquid dignitatis habet Pater, habet Filius: ergo non est aequalis Patri in magnitudine.
3. PRAETEREA. Ubicumque est totum, et pars, plures partes sunt aliquid majus, quam una tantum, vel pauciores; sicut tres homines sunt aliquid majus, quam duo, vel unus. Sed in divinis videtur esse totum universale, et pars; nam sub relatione, vel notione plures notiones continentur. Cum igitur in Patre sint tres notiones, in Filio autem tantum duae, videtur, quod Flius non sit aequalis Patri.
SED CONTRA est, quod dicitur Philipp. 2.: Non rapinam arbitratus est, esse se aequalem Deo.
RESPONDEO dicendum, quod necesse est dicere Filium esse aequalem Patri in magnitudine. Magnitudo enim Dei non est aliud, quam perfectio naturae ipsius. Hoc autem est de ratione paternitatis, et filiationis, quod filius per generationem pertingat ad habendam perfectionem naturae, quae est in patre, sicut et pater. Sed quia in hominibus generatio est transmutatio quaedam exeuntis de potentia in actum, non statim a principio homo filius est aequalis patri generanti, sed per debitum incrementum ad aequalitatem perducitur, nisi aliter eveniat propter defectum principii generationis. Manifestum est autem ex dictis (q. 33. art. 2. et 3.), quod in divinis est proprie, et vere paternitas, et filiatio. Nec potest dici, quod virtus Dei Patris fuerit defectiva in generando, neque quod Dei Filius successive, et per transmutationem ad perfectionem pervenerit. Unde necesse est dicere, quod ab aeterno fuerit Patri aequalis in magnitudine. Unde et Hilar. dicit in lib. de Synodis post can. 27.: Tolle corporum infirmitates, tolle conceptus initium, tolle dolores, et omnem humanam necessitatem, omnis filius secundum naturalem nativitatem aequalitas patris est, quia est et similitudo naturae.
AD PRIMUM ergo dicendum, quod verba illa intelliguntur dicta de Christo secundum humanam naturam, in qua minor est Patre, et ei subjectus. Sed secundum naturam divinam aequalis est Patri: et hoc est, quod Athanas. dicit in suo Symb. Fid.: Aequalis Patri secundum divinitatem, minor Patre secundum humanitatem. Vel secundum Hilar. in 9. lib. de Trinit.: Donantis auctoritate Pater major est, sed minor non est, cui unum esse donatur. Et in lib. de Synod. dicit, quod subjectio filii naturae pietas est, idest recognitio auctoritatis paternae: subjectio autem caeterorum, creationis infirmitas.
AD SECUNDUM dicendum, quod aequalitas attenditur secundum magnitudinem. Magnitudo autem in divinis significat perfectionem naturae, ut dictum est (art. 1. huj. q. ad. 1. arg.), et ad essentiam pertinet. Et ideo aequalitas in divinis, et similitudo secundum essentialia attenditur: nec potest secundum distinctionem relationum inaequalitas, vel dissimilitudo dici. Unde August. dicit contra Maximinum (lib. 3. cap. 18.): Originis quaestio est quid [al. quis] de quo sit, aequalitatis autem, qualis, aut quantus sit. Paternitas igitur est dignitas Patris, sicut et essentia Patris. Nam dignitas absolutum est, et ad essentiam pertinet. Sicut igitur eadem essentia, quae in Patre est paternitas, in Filio est filiatio; ita eadem dignitas, quae in Patre est paternitas, in Filio est filiatio. Vere ergo digitur, quod quidquid dignitatis habet Pater, habet Filius; nec sequitur: paternitatem habet Pater; ergo paternitatem habet Filius. Mutatur enim quid in ad aliquid. Eadem enim est essentia, et dignitas Patris, et Filii. Sed in Patre est secundum relationem dantis, in Filio secundum relationem accipientis.
AD TERTIUM dicendum, quod relatio in divinis non est totum universale, quamvis de pluribus relationibus praedicetur; quia omnes relationes sunt unum secundum essentiam, et esse; quod repugnat rationi universalis, cujus partes secundum esse distinguuntur. Et similiter persona, ut supra dictum est (q. 30. art. 4. ad 3.), non est universale in divinis. Unde neque omnes relationes sunt majus aliquid, quam una tantum; nec omnes personae majus aliquid, quam una tantum; quia tota perfectio divinae naturae est in qualibet personarum.


ARTICULUS V
124

UTRUM FILIUS SIT IN PATRE, ET E CONVERSO

(1. Dist. 19. q. 3. art. 3. et lib. 4. Contr. g. cap. 9. fin. et 65. et in Joan. 10. lect. 6. fin. et cap. 16. lect. 7.).

AD QUINTUM sic proceditur. Videtur, quod Filius non sit in Patre et e converso. Philos. enim in 4. Phys. (tex. 23.) ponit octo modos essendi aliquid in aliquo: et secundum nullum horum Filius est in Patre, aut e converso, ut patet discurrenti per singulos modos; ergo Filius non est in Patre, nec e converso.
2. PRAETEREA. Nihil, quod exivit ab aliquo, est in eo: sed Filius ab aeterno exivit a Patre, secundum illud Micheae 5.: Egressus ejus ab initio, a diebus aeternitatis; ergo Filius non est in Patre.
3. PRAETEREA. Unum oppositorum non est in altero; sed Filius, et Pater opponuntur relative; ergo unus non potest esse in alio.
SED CONTRA est, quod dicitur Joan. 14.: Ego in Patre, et Pater in me est.
RESPONDEO dicendum, quod in Patre, et Filio tria est considerare, scilicet essentiam, relationem, et originem: et secundum quodlibet istorum Filius est in Patre et e converso. Secundum essentiam enim Pater est in Filio, quia Pater est sua essentia, et communicat suam essentiam Filio, non per aliquam suam transmutationem. Unde sequitur, quod, cum essentia Patris sit in Filio, in Filio sit Pater. Et similiter, cum Filius sit sua essentia, sequitur, quod sit in Patre, in quo est ejus essentia. Et hoc est, quod Hilar. dicit 5. de Trinit: Naturam suam, ut ita dicam, sequitur immutabilis Deus, immutabilem gignens Deum. Subsistentem ergo in eo Dei naturam intelligimus, cum in Deo Deus insit. Secundum etiam relationes, manifestum est, quod unum oppositorum relative est in altero secundum intellectum. Secundum originem etiam manifestum est, quod processio verbi intelligibilis non est aliquid extra, sed manet in dicente. Id etiam, quod verbo dicitur, in verbo continetur, et eadem ratio est de Spiritu Sancto.
AD PRIMUM ergo dicendum, quod ea, quae in creaturis sunt, non sufficienter repraesentant ea, quae Dei sunt. Et ideo secundum nullum eorum modorum, quos Philos. enumerat, Filius est in Patre, aut e converso. Accedit tamen magis ad hoc modus ille, secundum quem aliquid dicitur esse in principio originante, nisi quod deest unitas essentiae in rebus creatis inter principium, et id, quod est a principio.
AD SECUNDUM dicendum, quod exitus Filii a Patre est secundum modum processionis interioris, prout verbum exit a corde, et manet in eo. Unde exitus iste in divinis est secundum solam distinctionem relationum, non secundum essentialem aliquam distantiam.
AD TERTIUM dicendum, quod Pater, et Filius opponuntur secundum relationes, non autem secundum essentiam; et tamen oppositorum relative unum est in altero, ut dictum est (in corp. art.).


ARTICULUS VI
225

UTRUM FILIUS SIT AEQUALIS PATRI SECUNDUM POTENTIAM

(1. Dist. 20. art. 2.).

AD SEXTUM sic proceditur. Videtur, quod Filius non sit aequalis Patri secundum potentiam. Dicitur enim Joan. 5.: Non potest Filius a se facere quidquam, nisi quod viderit Patrem facientem. Pater autem a se potest facere; ergo Pater major est Filio secundum potentiam.
2. PRAETEREA. Major est potentia ejus, qui praecipit, et docet, quam ejus, qui obedit, et audit: sed Pater mandat Filio, secundum illud Joan. 14.: Sicut mandatum dedit mihi Pater, sic facio. Pater etiam docet Filium, secundum illud Joan. 5.: Pater diligit Filium, et omnia demonstrat ei, quae ipse facit. Similiter et Filius audit, secundum illud Joan. 5.: Sicut audio, judico; ergo Pater est majoris potentiae, quam Filius.
3. PRAETEREA. Ad omnipotentiam Patris pertinet, quod possit filium generare sibi aequalem. Dicit enim August. in lib. 3. contra Maximin. (cap. 7. cir. fin.): Si non potuit generare sibi aequalem, ubi est omnipotentia Dei Patris? Sed Filius non potest generare Filium, ut supra ostensum est (q. 42. art. 6. ad 2.); non ergo quidquid pertinet ad omnipotentiam Patris, potest Filius. Et ita non est ei in potestate aequalis.
SED CONTRA est, quod dicitur Joan. 5.: Quaecumque Pater facit, haec et Filiu similiter facit.
RESPONDEO dicendum, quod necesse est dicere, quod Filius est aequalis Patri in potestate. Potentia enim agendi consequitur perfectionem naturae. Videmus enim in creaturis, quod, quanto aliquid habet perfectiorem naturam, tanto est majoris virtutis in agendo. Ostensum est autem supra (art. 1. et 4. huj. q.), quod ipsa ratio divinae paternitatis, et filiationis exigit, quod Filius sit aequalis Patri in magnitudine, idest in perfectione naturae. Unde relinquitur, quod Filius sit aequalis Patri in potestate. Et eadem ratio est de Spiritu Sancto respectu utriusque.
AD PRIMUM ergo dicendum, quod in hoc, quod dicitur: Filius non potest a se facere quidquam, non subtrahitur Filio aliqua potestas, quam habeat Pater, cum statim subdatur, quod quaecumque Pater facit, Filius similiter facit; sed ostenditur, quod Filius habet potestatem a Patre, a quo habet naturam. Unde dicit Hilar. 9. de Trinit.: Naturae divinae haec unitas est, ut ita per se agat Filius, quod non a se agat.
AD SECUNDUM dicendum, quod in demonstratione Patris, et auditione Filii non intelligitur, nisi quod Pater communicat scientiam Filio, sicut et essentiam. Et ad idem potest referri mandatum Patris per hoc, quod ab aeterno dedit ei scientiam, et voluntatem agendorum, eum generando. Vel potius referendum est ad Christum secundum humanam naturam.
AD TERTIUM dicendum, quod, sicut eadem essentia, quae in Patre est paternitas, in Filio est filiatio: ita eadem est potentia, qua Pater generat, et qua Filius generatur. Unde manifestum est, quod quidquid potest Pater, potest Filius: non tamen sequitur, quod possit generare, sed mutatur quid in ad aliquid: nam generatio significat relationem in divinis. Habet ergo Filius eamdem potentiam, quam Pater, sed cum alia relatione; quia Pater habet eam ut dans. Et hoc significatur, cum dicitur, quod potest generare: Filius autem habet eam, ut accipiens. Et hoc significatur, cum dicitur, quod potest generari.


QUAESTIO XLIII

DE MISSIONE DIVINARUM PERSONARUM, IN OCTO ARTICULOS DIVISA

Deinde considerandum de missione Divinarum Personarum.

Et circa hoc quaeruntur octo.

Primo. Utrum alicui divinae personae conveniat mitti.
Secundo. Utrum missio sit aeterna, vel temporalis tantum.
Tertio. Secundum quid divina persona invisibiliter mittatur.
Quarto. Utrum cuilibet personae conveniat mitti.
Quinto. Utrum invisibiliter mittatur tam Filius, quam Spiritus Sanctus.
Sexto. Ad quos fiat missio invisibilis.
Septimo. De missione visibili.
Octavo. Utrum aliqua persona mittat seipsam visibiliter, aut invisibiliter.


ARTICULUS I
226

UTRUM ALICUI PERSONAE DIVINAE CONVENIAT MITTI

(1. Dist. 15. q. 1. art. 1. et lib. 4. Contr. g. cap. 23. ration. 2. et cap. 24. ration. 21.).

AD PRIMUM sic proceditur. Videtur, quod personae divinae non conveniat mitti. Missus enim minor est mittente: sed una persona divina non est minor alia; ergo una persona non mittitur ab alia.
2. PRAETEREA. Omne, quod mittitur, separatur a mittente: unde Hieron. dicit super Ezech. (lib. 5. comment. in illud: Ut portes ignominiam tuam): Quod conjunctum est, in corpore uno copulatum, mitti non potest: sed in divinis personis nihil est separabile, ut Hilar. dicit 7. de Trin.; ergo una persona non mittitur ab alia.
3. PRAETEREA. Quicumque mittitur, ab aliquo loco discedit, et ad aliquem locum de novo vadit: hoc autem divinae personae non convenit, cum ubique sit; ergo divinae personae non convenit mitti.
SED CONTRA est, quod dicitur Joan. 8.: Non sum ego solus, sed ego, et qui misit me, Pater.
RESPONDEO dicendum, quod in ratione missionis duo importantur. Quorum unum est habitudo missi ad eum, a quo mittitur. Aliud est habitudo missi ad terminum, ad quem mittitur. Per hoc autem, quod aliquis mittitur, ostenditur processio quaedam missi a mittente; vel secundum imperium, sicut dominus mittit servum; vel secundum consilium, ut si consiliarius mittere dicatur regem ad bellandum; vel secundum originem, ut si dicatur, quod flos emittitur ab arbore. Ostenditur etiam habitudo ad terminum, ad quem mittitur, ut aliquo modo ibi esse incipiat: vel quia prius ibi omnino non erat, quo mittitur: vel quia incipit ibi aliquo modo esse, quo prius non erat. Missio igitur divinae personae convenire potest, secundum quod importat ex una parte processionem originis a mittente, et secundum quod importat ex alia parte novum modum existendi in aliquo: sicut Filius dicitur esse missus a Patre in mundum, secundum quod incoepit esse in mundo visibiliter per carnem assumptam: et tamen ante in mundo erat, ut dicitur Joan. 1.
AD PRIMUM ergo dicendum, quod missio importat minorationem in eo, qui mittitur, secundum quod importat processionem a principio mittente, aut secundum imperium, aut secundum consilium: quia imperans est major, et consilians est sapientior. Sed in divinis non importat, nisi processionem originis, quae est secundum aequalitatem, ut supra dictum est (q. 42. art. 4. 6.).
AD SECUNDUM dicendum, quod illud, quod sic mittitur, ut incipiat esse, ubi prius nullo modo erat, sua missione localiter movetur. Unde oportet, quod loco separetur a mittente. Sed hoc non accidit in missione divinae personae: quia persona divina missa, sicut non incipit esse, ubi prius non fuerat, ita nec desinit esse, ubi fuerat. Unde talis missio est sine separatione, sed habet solam distinctionem originis.
AD TERTIUM dicendum, quod objectio illa procedit de missione, quae fit secundum motum localem, quae non habet locum in divinis.


ARTICULUS II
227

UTRUM MISSIO SIT AETERNA, VEL TEMPORALIS TANTUM

(1. Dist. 15. q. 4. art. 2.).

AD SECUNDUM sic proceditur. Videtur, quod missio possit esse aeterna. Dicit enim Gregor. (hom. 26. in Evang. paulo post princ.): Eo mittitur Filius, quo generatur: sed generatio Filii est aeterna; ergo et missio.
PRAETEREA. Cuicumque convenit aliquid temporaliter, illud mutatur; sed persona divina non mutatur; ergo missio divinae personae non est temporalis, sed aeterna.
3. PRAETEREA. Missio processionem importat: sed processio divinarum personarum est aeterna; ergo et missio.
SED CONTRA est, quod dicitur Gal. 4.: Cum venit plenitudo temporis, misit Deus Filium suum.
RESPONDEO dicendum, quod in his, quae important originem divinarum personarum, est quaedam differentia attendenda. Quaedam enim in sui significatione important solum habitudinem ad principium, ut processio, et exitus. Quaedam vero cum habitudine ad principium determinant processionis terminum. Quorum quaedam determinant terminum aeternum, sicut generatio, et spiratio. Nam generatio est processio divinae personae in naturam divinam. Et spiratio passive accepta importat processionem amoris subsistentis. Quaedam vero cum habitudine ad principium important terminum temporalem, sicut missio, et datio. Mittitur enim aliquid ad hoc, ut sit in aliquo, et datur ad hoc, quod habeatur. Personam autem divinam haberi ab aliqua creatura, vel esse novo modo existendi in ea, est quoddam temporale. Unde missio, et datio in divinis dicuntur temporaliter tantum: generatio autem, et spiratio solum ab aeterno: processio autem, et exitus dicuntur in divinis et aeternaliter, et temporaliter: nam Filius ab aeterno processit, ut sit Deus: temporaliter autem, ut etiam sit homo secundum missionem visibilem, vel etiam ut sit in homine secundum invisibilem missionem.
AD PRIMUM ergo dicendum, quod Gregorius loquitur de generatione temporali Filii non a Patre, sed a matre. Vel quia ex hoc ipso filius habet, quod possit mitti, quod est ab aeterno genitus.
AD SECUNDUM dicendum, quod divinam personam esse novo modo in aliquo, vel ab aliquo haberi temporaliter, non est propter mutationem divinae personae, sed propter mutationem creaturae: sicut et Deus temporaliter dicitur Dominus propter mutationem creaturae.
AD TERTIUM dicendum, quod missio non solum importat processionem a principio, sed determinat processionis terminum temporalem. Unde missio solum est temporalis, vel missio includit processionem aeternam, et aliquid addit, scilicet temporalem effectum. Habitudo enim divinae personae ad suum principium non est nisi ab aeterno: unde gemina dicitur processio, aeterna scilicet, et temporalis; non propter hoc, quod habitudo ad principium geminetur; sed geminatio est ex parte termini temporalis, et aeterni.


ARTICULUS III
228

UTRUM MISSIO INVISIBILIS DIVINAE PERSONAE SIT SOLUM SECUNDUM DONUM GRATIAE GRATUM FACIENTIS

(1. Dist. 14. q. 1. art. 1.).

AD TERTIUM sic proceditur. Videtur, quod missio invisibilis divinae personae non sit solum secundum donum gratiae gratum facientis. Divinam enim personam mitti est ipsam donari. Si igitur divina persona mittitur solum secundum dona gratiae gratum facientis, non donabitur ipsa persona divina, sed solum dona ejus. Quod est error dicentium, Spiritum Sanctum non dari, sed ejus dona.
2. PRAETEREA. Haec praepositio, secundum, denotat habitudinem alicujus causae: sed persona divina est causa, quod habeatur donum gratiae gratum facientis, et non e converso, secundum illud Rom. 5.: Charitas Dei diffusa est in cordibus nostris per Spiritum Sanctum, qui datus est nobis; ergo inconvenienter dicitur, quod persona divina secundum dona gratiae gratum facientis mittatur.
3. PRAETEREA. August. dicit 4. de Trinit. cap. 20. quod Filius, cum ex tempore mente percipitur, mitti dicitur: sed Filius cognoscitur non solum per gratiam gratum facientem, sed etiam per gratiam gratis datam, sicut per fidem, et per scientiam; non ergo persona divina mittitur secundum solam gratiam gratum facientem.
4. PRAETEREA. Rabanus dicit (Enarrat. in ep. Pauli lib. 11. super 1. Cor.12.), quod Spiritus Sanctus datus est Apostolis ad operationem miraculorum; hoc autem non est donum gratiae gratum facientis, sed gratiae gratis datae; ergo persona divina non solum datur secundum gratiam gratum facientem.
SED CONTRA est, quod August. dicit 15. de Trinit. (cap. 27.) quod Spiritus Sanctus procedit temporaliter ad sanctificandam creaturam. Missio autem est temporalis processio. Cum igitur sanctificatio creaturae non sit, nisi per gratiam gratum facientem, sequitur, quod missio divinae personae non sit, nisi per gratiam gratum facientem.
RESPONDEO dicendum, quod divinae personae convenit mitti, secundum quod novo modo existit in aliquo; dari autem, secundum quod habetur ab aliquo: neutrum autem horum est, nisi secundum gratiam gratum facientem. Est enim unus communis modus, quo Deus est in omnibus rebus per essentiam, potentiam, et praesentiam, sicut causa in effectibus participantibus bonitatem ipsius. Super istum modum autem communem est unus specialis, qui convenit creaturae rationali, in qua Deus dicitur esse, sicut cognitum in cognoscente, et amatum in amante. Et quia cognoscendo, et amando creatura rationalis sua operatione attingit ad ipsum Deum, secundum istum specialem modum Deus non solum dicitur esse in creatura rationali, sed etiam habitare in ea, sicut in templo suo. Sic igitur nullus alius effectus potest esse ratio, quod divina persona sit novo modo in rationali creatura, nisi gratia gratum faciens. Unde secundum solam gratiam gratum facientem mittitur, et procedit temporaliter persona divina. Similiter illud solum habere dicimur, quo libere possumus uti, vel frui. Habere autem potestatem fruendi divina persona est solum secundum gratiam gratum facientem. Sed tamen in ipso dono gratiae gratum facientis Spiritus Sanctus habetur, et inhabitat hominem. Unde ipsemet Spiritus Sanctus datur, et mittitur.
AD PRIMUM ergo dicendum, quod per donum gratiae gratum facientis perficitur creatura rationalis ad hoc, quod libere non solum ipso dono creato utatur, sed ut ipsa divina persona fruatur. Et ideo missio invisibilis fit secundum donum gratiae gratum facientis; et tamen ipsa persona divina datur.
AD SECUNDUM dicendum, quod gratia gratum faciens disponit animam ad habendam divinam personam: et significatur hoc, cum dicitur, quod Spiritus Sanctus datur secundum donum gratiae. Sed tamen ipsum donum gratiae est a Spiritu Sancto. Et hoc significatur, cum dicitur, quod charitas Dei diffunditur in cordibus nostris per Spiritum Sanctum.
AD TERTIUM dicendum, quod, licet per aliquos effectus Filius cognosci possit a nobis, non tamen per aliquos effectus nos inhabitat, vel etiam habetur a nobis.
AD QUARTUM dicendum, quod operatio miraculorum est manifestativa gratiae gratum facientis, sicut et donum prophetiae, et quaelibet gratia gratis data. Unde 1. ad Cor. 12. gratia gratis data nominatur manifestatio Spiritus. Sic igitur Apostolis dicitur datus Spiritus Sanctus ad operationem miraculorum, quia data est eis gratia gratum faciens cum signo manifestante. Si autem daretur solum signum gratiae gratum facientis sine gratia, non diceretur dari simpliciter Spiritus Sanctus: nisi forte cum aliqua determinatione, secundum quod dicitur, quod alicui datur spiritus propheticus, vel miraculorum, inquantum a Spiritu Sancto habet virtutem prophetandi, vel miracula faciendi.


ARTICULUS IV
229

UTRUM PATRI CONVENIAT MITTI

(1. Dist. 15. q. 2.).

AD QUARTUM sic proceditur. Videtur, quod etiam Patri conveniat mitti. Mitti enim divinam personam est ipsam dari: sed Pater dat seipsum, cum haberi non possit, nisi seipso donante; ergo potest dici, quod Pater mittat seipsum.
2. PRAETEREA. Persona divina mittitur secundum inhabitationem gratiae: sed per gratiam tota Trinitas inhabitat in nobis, secundum illud Joan. 14.: Ad eum veniemus, et mansionem apud eum faciemus; ergo quaelibet divinarum personarum mittitur.
3. PRAETEREA. Quidquid convenit alicui personae, convenit omnibus, praeter notiones, et personas: sed missio non significat aliquam personam, neque etiam notionem, cum sint tantum quinque notiones, ut supra dictum est (q. 32. art. 3.); ergo cuilibet personae divinae convenit mitti.
SED CONTRA est, quod August. dicit in 2. lib. de Trinit. cap. 5.: quod solus Pater numquam legitur missus.
RESPONDEO dicendum, quod missio in sui ratione importat processionem ab alio, et in divinis secundum originem, ut supra dictum est (art. 1. et 2. huj. q.): unde, cum Pater non sit ab alio, nullo modo convenit sibi mitti, sed solum Filio, et Spiritui Sancto, quibus convenit esse ab alio.
AD PRIMUM ergo dicendum, quod, si dare importet liberalem communicationem alicujus, sic Pater dat seipsum, inquantum se liberaliter communicat creaturae ad fruendum. Si vero importet auctoritatem dantis respectu ejus, quod datur, sic non convenit dari in divinis, nisi personae, quae est ab alio, sicut nec mitti.
AD SECUNDUM dicendum, quod, licet effectus gratiae sit etiam a Patre, qui inhabitat per gratiam, sicut et Filius, et Spiritus Sanctus; quia tamen non est ab alio, non dicitur mitti. Et hoc est, quod dicit August. 4. de Trinit. cap. 20., quod Pater, cum in tempore a quoquam cognoscitur, non dicitur missus. Non enim habet, de quo sit, aut ex quo procedat.
AD TERTIUM dicendum, quod missio, inquantum importat processionem a mittente, includit in sui significatione notionem, non quidem in speciali, sed in generali, prout esse ab alio est commune duabus notionibus.


ARTICULUS V
230

UTRUM FILIO CONVENIAT INVISIBILITER MITTI

(1. Dist. 15. q. 4. art. 1. et lib. 4. Contr. g. cap. 8. num. 9. et cap. 23.).

AD QUINTUM sic proceditur. Videtur, quod Filio non conveniat invisibiliter mitti. Missio enim invisibilis divinae personae attenditur secundum dona gratiae: sed omnia dona gratiae pertinent ad Spiritum Sanctum, secundum illud 1. ad Cor. 12.: Omnia operatur unus atque idem Spiritus; ergo invisibiliter non mittitur, nisi Spiritus Sanctus.
2. PRAETEREA. Missio divinae personae fit secundum gratiam gratum facientem: sed dona, quae pertinent ad perfectionem intellectus, non sunt dona gratiae gratum facientis, cum sine charitate possint haberi, secundum illud 1. ad. Cor. 13.: Si habuero prophetiam, et noverim mysteria omnia, et omnem scientiam, et si habuero omnem fidem, ita ut montes transferam, charitatem autem non habeam, nihil sum. Cum ergo Filius procedat ut Verbum intellectus, videtur, quod non conveniat sibi invisibiliter mitti.
3. PRAETEREA. Missio divinae personae est quaedam processio, ut dictum est (art. 1. et 4.): sed alia est processio Filii, alia Spiritus Sancti; ergo et alia missio, si uterque mittitur. Et sic altera earum superflueret, cum una sit sufficiens ad sanctificandam creaturam.
SED CONTRA est, quod Sapien. 9. dicitur de divina sapientia: Mitte illam de coelis sanctis tuis, et a sede magnitudinis tuae.
RESPONDEO dicendum, quod per gratiam gratum facientem tota Trinitas inhabitat mentem, secundum illud Joan. 14.: Ad eum veniemus, et mansionem apud eum faciemus. Mitti autem personam divinam ad aliquem per invisibilem gratiam significat novum modum inhabitandi illius personae, et originem ejus ab alia. Unde, cum tam Filio, quam Spiritui Sancto conveniat et inhabitare per gratiam, et ab alio esse, utrique convenit invisibiliter mitti. Patri autem licet conveniat inhabitare per gratiam, non tamen sibi convenit ab alio esse, et per consequens nec mitti.
AD PRIMUM ergo dicendum, quod, licet omnia dona, inquantum dona sunt, attribuantur Spiritui Sancto, quia habet rationem primi doni, secundum quod est amor, ut supra dictum est (q. 38. art. 2.), aliqua tamen dona secundum proprias rationes attribuuntur per quamdam appropriationem Filio, scilicet illa, quae pertinent ad intellectum. Et secundum illa dona attenditur missio Filii. Unde August. dicit 4. de Trinit. cap. 20. quod tunc invisibiliter Filius cuiquam mittitur, cum a quoquam cognoscitur, atque percipitur.
AD SECUNDUM dicendum, quod anima per gratiam conformatur Deo. Unde ad hoc, quod aliqua persona divina mittatur ad aliquem per gratiam, oportet, quod fiat assimilatio illius ad divinam personam, quae mittitur per aliquod gratiae donum. Et quia Spiritus Sanctus est amor, per donum charitatis anima Spiritui Sancto assimilatur. Unde secundum donum charitatis attenditur missio Spiritus Sancti. Filius autem est Verbum, non qualecumque, sed spirans amorem. Unde August. dicit in 9. lib. de Trinit. (cap. 10. circa fin.): Verbum, quod insinuare intendimus, cum amore notitia est. Non igitur secundum quamlibet perfectionem intellectus mittitur Filius, sed secundum talem instructionem [al. institutionem, vel instructionem] intellectus, qua prorumpat in affectum amoris, ut dicitur Joan. 6.: Omnis, qui audivit a Patre, et didicit, venit ad me. Et in Ps. 38.: In meditatione mea exardescet ignis. Et ideo signanter dicit August. (loc. cit. in solut. 1. arg.), quod Filius mittitur, cum a quoquam cognoscitur, atque percipitur. Perceptio enim experimentalem quamdam notitiam significat. Et haec proprie dicitur sapientia, quasi sapida scientia, secundum illud Eccli. 6.: Sapientia doctrinae secundum nomen ejus est.
AD TERTIUM dicendum, quod, cum missio importet originem personae missae, et inhabitationem per gratiam, ut supra dictum est (art. 1. et 3. huj. q.), si loquamur de missione quantum ad originem, sic missio Filii distinguitur a missione Spiritus Sancti, sicut et generatio a processione. Si autem quantum ad effectum gratiae, sic communicant duae missiones in radice gratiae, sed distinguuntur in effectibus gratiae, qui sunt illuminatio intellectus, et inflammatio affectus. Et sic manifestum est, quod una non potest esse sine alia: quia neutra est sine gratia gratum faciente, nec una persona separatur ab alia.


ARTICULUS VI
231

UTRUM MISSIO INVISIBILIS FIAT AD OMNES, QUI SUNT PARTICIPES GRATIAE

(1. Dist. 15. q. 5. art. 1.).

AD SEXTUM sic proceditur. Videtur, quod missio invisibilis non fiat ad omnes, qui sunt participes gratiae. Patres enim Veteris Testamenti gratiae participes fuerunt: sed ad illos non videtur fuisse facta missio invisibilis. Dicitur enim Joan. 7.: Nondum erat Spiritus datus, quia nondum erat Jesus glorificatus; ergo missio invisibilis non fit ad omnes, qui sunt participes gratiae.
2. PRAETEREA. Profectus in virtute non est, nisi per gratiam: sed missio invisibilis non videtur attendi secundum profectum virtutis; quia profectus virtutis videtur esse continuus, cum charitas semper aut proficiat, aut deficiat: et sic missio esset continua; ergo missio invisibilis non fit ad omnes participes gratiae.
3. PRAETEREA. Christus, et beati plenissime habent gratiam; sed ad eos non videtur fieri missio; quia missio fit ad aliquid distans: Christus autem, secundum quod homo, et omnes beati perfecte sunt uniti Deo; non ergo ad omnes participes gratiae fit missio invisibilis.
4. PRAETEREA. Sacramenta Novae Legis continent gratiam; nec tamen ad ea dicitur fieri missio invisibilis; non ergo ad omnia, quae habent gratiam, fit missio invisibilis.
SED CONTRA est, quod secundum August. (lib. 3. de Trinit. cap. 4. et lib. 15. cap. 27. post princ.), missio invisibilis fit ad sanctificandam creaturam: omnis autem creatura habens gratiam sanctificatur; ergo ad omnem creaturam hujusmodi fit missio invisibilis.
RESPONDEO dicendum, quod, sicut supra dictum est (art. 1. huj. q.), missio de sui ratione importat, quod ille, qui mittitur, vel incipiat esse, ubi prius non fuit, sicut accidit in rebus creatis; vel incipiat esse, ubi prius fuit, sed quodam modo novo, secundum quod missio attribuitur divinis personis. Sic ergo in eo, ad quem fit missio, oportet duo considerare, scilicet inhabitationem gratiae, et innovationem quamdam per gratiam. Ad omnes ergo fit missio invisibilis, in quibus haec duo inveniuntur.
AD PRIMUM ergo dicendum, quod missio invisibilis est facta ad patres Veteris Testamenti. Unde dicit August. 4. de Trinit. (cap. 20. parum ante med.) quod, secundum quod Filius mittitur invisibiliter, fit in hominibus, aut cum hominibus. Hoc autem antea factum est in Patribus, et Prophetis. Quod ergo dicitur: Nondum erat datus Spiritus, intelligitur de illa datione cum signo visibili, quae facta est in die Pentecostes.
AD SECUNDUM dicendum, quod etiam secundum profectum virtutis, aut augmentum gratiae fit missio invisibilis. Unde August. dicit 4. de Trinit. (loc. prox. cit.), quod tunc cuiquam mittitur Filius, cum a quoquam cognoscitur, atque percipitur, quantum cognosci, et percipi potest pro captu vel proficientis in Deum, vel perfectae in Deo animae rationalis. Sed tamen secundum illud augmentum gratiae praecipue missio invisibilis attenditur, quando aliquis proficit in aliquem novum actum, vel novum statum gratiae: ut puta, cum aliquis proficit in gratiam miraculorum, aut prophetiae, vel in hoc, quod ex fervore charitatis exponit se martyrio, aut abrenuntiat his, quae possidet, aut quodcumque opus arduum aggreditur.
AD TERTIUM dicendum, quod ad beatos est facta missio invisibilis in ipso principio beatitudinis. Postmodum autem ad eos fit missio invisibilis, non secundum intentionem gratiae, sed secundum quod aliqua mysteria eis revelantur de novo. Quod est usque ad diem judicii. Quod quidem augmentum attenditur secundum extensionem gratiae ad plura se extendentis. Ad Christum autem fuit facta invisibilis missio in principio suae conceptionis, non autem postea, cum a principio suae conceptionis fuerit plenus omni sapientia, et gratia.
AD QUARTUM dicendum, quod gratia est in Sacramentis Novae Legis instrumentaliter, sicut forma artificiati est in instrumentis artis secundum quemdam decursum [al. discursum] ab agente in patiens. Missio autem non dicitur fieri, nisi respectu termini: unde missio divinae personae non fit ad Sacramenta, sed ad eos, qui per Sacramenta gratiam suscipiunt.


ARTICULUS VII
232

UTRUM SPIRITUI SANCTO CONVENIAT VISIBILITER MITTI

(Loc. supr. art. 6. induct.).

AD SEPTIMUM sic proceditur. Videtur, quod Spiritui Sancto non conveniat visibiliter mitti. Filius enim, secundum quod visibiliter missus est in mundum, dicitur esse minor Patre: sed numquam legitur Spiritus Sanctus minor Patre; ergo Spiritui Sancto non convenit visibiliter mitti.
2. PRAETEREA. Missio visibilis attenditur secundum aliquam creaturam visibilem assumptam, sicut missio Filii secundum carnem: sed Spiritus Sanctus non assumpsit aliquam creaturam visibilem. Unde non potest dici, quod in aliquibus creaturis visibilibus sit alio modo, quam in aliis, nisi forte sicut in signo: sicut est etiam in Sacramentis, et in omnibus figuris legalibus. Non ergo Spiritus Sanctus visibiliter mittitur: vel oportet dicere, quod secundum omnia hujusmodi ejus missio visibilis attenditur.
3. PRAETEREA. Quaelibet creatura visibilis est effectus demonstrans totam Trinitatem. Non ergo per illas creaturas visibiles magis mittitur Spiritus Sanctus, quam alia persona.
4. PRAETEREA. Filius visibiliter est missus secundum dignissimam visibilium creaturarum, scilicet secundum naturam humanam. Si igitur Spiritus Sanctus visibiliter mittitur, debuit mitti secundum aliquas creaturas rationales.
5. PRAETEREA. Quae visibiliter fiunt divinitus, dispensantur per ministerium angelorum, ut August. dicit 3. de Trinit. (elicitur ex cap. 10. et 11.). Si ergo aliquae species visibiles apparuerunt, hoc factum fuit per angelos. Et sic ipsi angeli mittuntur, et non Spiritus Sanctus.
6. PRAETEREA. Si Spiritus Sanctus visibiliter mittatur, hoc non est, nisi ad manifestandum invisibilem missionem; quia invisibilia per visibilia manifestantur; ergo ad quem missio invisibilis facta non fuit, nec missio visibilis fieri debuit: et ad omnes, ad quos fit missio invisibilis, sive in Novo, sive in Veteri Testamento, missio visibilis fieri debet: quod patet esse falsum. Non ergo Spiritus Sanctus visibiliter mittitur.
SED CONTRA est, quod dicitur Matth. 3. quod Spiritus Sanctus descendi super Dominum baptizatum in specie columbae.
RESPONDEO dicendum, quod Deus providet omnibus secundum uniuscujusque modum. Est autem modus connaturalis hominis, ut per visibilia ad invisibilia manuducatur, ut ex supra dictis patet (q. 12. art. 12.). Et ideo invisibilia Dei oportuit homini per visibilia manifestari. Sicut igitur seipsum Deus, et processiones aeternas personarum per creaturas visibiles secundum aliqua indicia hominibus quodammodo demonstravit: ita conveniens fuit, ut etiam invisibiles missiones divinarum personarum secundum aliquas visibiles creaturas manifestarentur. Aliter tamen Filius, et Spiritus Sanctus. Nam Spiritui Sancto, inquantum procedit ut amor, competit esse sanctificationis donum: Filio autem, inquantum est Spiritus Sancti principium, competit esse sanctificationis hujus auctorem. Et ideo Filius visibiliter missus est, tamquam sanctificationis auctor, sed Spiritus Sanctus tamquam sanctificationis indicium.
AD PRIMUM ergo dicendum, quod Filius creaturam visibilem, in qua apparuit, in unitatem personae assumpsit sic, ut quod de illa creatura dicitur, de Filio Dei dici possit. Et sic ratione naturae assumptae Filius dicitur minor Patre. Sed Spiritus Sanctus non assumpsit creaturam visibilem, in qua apparuit, in unitatem personae, ut quod illi convenit, de illo praedicetur. Unde non potest dici minor Patre propter visibilem creaturam.
AD SECUNDUM dicendum, quod missio visibilis Spiritus Sancti non attenditur secundum visionem imaginariam, quae est visio prophetica; quia, ut August. dicit 2. de Trinit. cap. 6., visio prophetica non est exhibita corporeis oculis per formas corporeas, sed in spiritu per spirituales corporum imagines. Columbam vero illam, et ignem oculis viderunt, quicumque viderunt. Neque iterum sic se habuit Spiritus Sanctus ad hujusmodi species, sicut Filius ad petram: quia dicitur: Petra erat Christus (1. ad Cor. 10.); illa enim petra jam erat in creatura, et per actionis modum nuncupata est nomine Christi, quem significabat. Sed illa columba, et ignis ad haec tantum significanda repente exierunt [al. extiterunt]. Sed videntur esse similia flammae illi, quae in rubo apparuit Moysi, et illi columnae, quam populus in eremo sequebatur, et fulgoribus, ac tonitruis, quae fiebant, cum lex daretur in monte. Ad hoc enim rerum illarum corporalis extitit species, ut aliquid significaret, atque praeteriret. Sic igitur patet, quod missio visibilis neque attenditur secundum visiones propheticas, quae fuerunt imaginariae, et non corporales neque secundum signa sacramentalia Veteris, et Novi Testamenti, in quibus quaedam res praeexistentes assumuntur ad aliquid significandum: sed Spiritus Sanctus visibiliter dicitur esse missus, inquantum fuit monstratus in quibusdam creaturis, sicut in signis ad hoc specialiter factis.
AD TERTIUM dicendum, quod, licet illas creaturas visibiles tota Trinitas operata sit; tamen factae sunt ad demonstrandum specialiter hanc, vel illam personam. Sicut enim diversis nominibus significatur Pater, et Filius, et Spiritus Sanctus; ita etiam diversis rebus significari potuerunt: quamvis inter eos nulla sit separatio, aut diversitas.
AD QUARTUM dicendum, quod personam filii declarari oportuit, ut sanctificationis auctorem, ut dictum est (in corp. art.). Et ideo oportuit, quod missio visibilis Filii fieret secundum naturam rationalem, cujus est agere, et cui potest competere sanctificari. Indicium autem sanctificationis esse potuit quaecumque alia creatura. Neque oportuit, quod creatura visibilis ad hoc formata esset assumpta a Spiritu Sancto in unitatem personae, cum non assumeretur ad aliquid agendum, sed ad indicandum tantum. Et propter hoc etiam non oportuit, quod duraret, nisi quamdiu perageret officium suum.
AD QUINTUM dicendum, quod illae creaturae visibiles formatae sunt ministerio angelorum; non tamen ad significandam personam angeli, sed ad significandam personam Spiritus Sancti. Quia igitur Spiritus Sanctus erat in illis creaturis visibilibus, sicut signatum in signo, propter hoc secundum eas Spiritus Sanctus visibiliter mitti dicitur, et non angelus.
AD SEXTUM dicendum, quod non est de necessitate invisibilis missionis, ut semper manifestetur per aliquod signum visibile exterius: sed, sicut dicitur 1. Cor. 12.: Manifestatio spiritus datur alicui ad utilitatem, scilicet Ecclesiae. Quae quidem utilitas est, ut per hujusmodi visibilia signa fides confirmetur, et propagetur. Quod quidem principaliter factum est per Christum, et per Apostolos, secundum illud Hebr. 2.: Quae cum initium accepisset enarrari per Dominum ab eis, qui audierunt, in nos confirmata est. Et ideo specialiter debuit fieri missio visibilis Spiritus Sancti ad Christum, ad Apostolos, et ad aliquos primitivos Sanctos, in quibus quodammodo Ecclesia fundabatur: ita tamen, quod visibilis missio facta ad Christum demonstraret missionem invisibilem, non tunc, sed in principio suae conceptionis ad eum factam. Facta autem est missio visibilis ad Christum in baptismo quidem sub specie columbae, quod est animal foecundum, ad ostendendum in Christo auctoritatem donandi gratiam per spiritualem regenerationem: unde vox Patris intonuit (Matth. 17.): Hic est filius meus dilectus, ut ad similitudinem unigeniti alii regenerarentur. In transfiguratione vero sub specie nubis lucidae, ad ostendendam exuberantiam doctrinae. Unde dictum est (ibid.): Ipsum audite. Ad Apostolos autem sub specie flatus ad ostendendam potestatem ministerii in dispensatione sacramentorum. Unde dictum est eis (Joan. 20): Quorum remiseritis peccata, remittuntur eis: sed sub linguis igneis ad ostendendum officium doctrinae; unde dicitur (Act. 2.) quod coeperunt loqui variis linguis. Ad Patres autem Veteris Testamenti missio visibilis Spiritus Sancti fieri non debuit; quia prius debuit perfici missio visibilis Filii, quam Spiritus Sancti, cum Spiritus Sanctus manifestet Filium, sicut Filius Patrem. Fuerunt tamen factae visibiles apparitiones divinarum personarum Patribus Veteris Testamenti. Q ae quidem missiones visibiles dici non possunt; quia non fuerunt factae, secundum August. (lib. 2. de Trinit. cap. 17. cir. fin.) ad designandum inhabitationem divinae personae per gratiam, sed ad aliquid aliud manifestandum.


ARTICULUS VIII
233

UTRUM NULLA PERSONA DIVINA MITTATUR, NISI AB EA, A QUA PROCEDIT AETERNALITER

(1. Dist. 15. q. 3. art. 1. et 2. Pot. q. 10. art. 4. ad 4.).

AD OCTAVUM sic proceditur. Videtur, quod nulla persona divina mittatur, nisi ab ea, a qua procedit aeternaliter. Quia, sicut dicit August. 4. de Trinit. (colligitur ex cap. ult. in fin.): Pater a nullo mittitur, quia a nullo est; si ergo aliqua persona divina mittitur ab alia, oportet, quod sit ab illa.
2. PRAETEREA. Mittens habet auctoritatem respectu missi: sed respectu divinae personae non potest haberi auctoritas, nisi secundum originem; ergo oportet, quod divina persona, quae mittitur, sit a persona mittente.
3. PRAETEREA. Si persona divina potest mitti ab eo, a quo non est, nihil prohibebit dicere, quod Spiritus Sanctus detur ab homine, quamvis non sit ab eo. Quod est contra August. 15. de Trinit. (cap. 26.); ergo divina persona non mittitur, nisi ab ea a qua est.
SED CONTRA est, quod Filius mittitur a Spiritu Sancto, secundum illud Isa. 48.: Nunc misit me Dominus Deus, et Spiritus ejus: Filius autem non est a Spiritu Sancto; ergo persona divina mittitur ab ea, a qua non est.
RESPONDEO dicendum, quod circa hoc inveniuntur aliqui diversimode locuti esse. Secundum quosdam enim persona divina non mittitur, nisi ab eo, a quo est aeternaliter. Et secundum hoc, cum dicitur Filius Dei missus a Spiritu Sancto, referendum est hoc ad humanam naturam, secundum quam missus est ad praedicandum a Spiritu Sancto. August. autem dicit 2. de Trinit. cap. 5. quod Filius mittitur et a se, et a Spiritu Sancto, et Spiritus Sanctus etiam mittitur et a se, et a Filio, ut sic, mitti in divinis non conveniat cuilibet personae, sed solum personae ab alio existenti; mittere autem conveniat cuilibet personae. Utrumque autem habet aliquo modo veritatem: quia, cum dicitur aliqua persona mitti, designatur et ipsa persona ab alio existens, et effectus visibilis, aut invisibilis, secundum quem missio divinae personae attenditur. Si igitur mittens designetur ut principium personae, quae mittitur, sic non quaelibet persona mittit, sed solum illa, qui convenit esse principium illius personae. Et sic Filius mittitur tantum a Patre, Spiritus Sanctus autem a Patre, et Filio. Si vero persona mittens intelligatur esse principium effectus, secundum quem attenditur missio, sic tota Trinitas mittit personam missam. Non autem propter hoc homo dat Spiritum Sanctum, quia nec effectum gratiae potest causare.
Et per hoc patet solutio AD OBJECTA.


QUAESTIO XLIV

DE PROCESSIONE CREATURARUM A DEO, ET DE OMNIUM ENTIUM PRIMA CAUSA, IN QUATUOR ARTICULOS DIVISA

Post considerationem divinarum personarum considerandum restat de processione creaturarum a Deo. Erit autem haec consideratio tripartita, ut: Primo consideretur de productione creaturarum. Secundo de earum distinctione. Tertio de conservatione, et gubernatione. Circa primum, tria sunt consideranda Primo quidem, quae sit prima causa entium. Secundo de modo procedendi creaturarum a prima causa. Tertio vero de principio durationis rerum.

Circa primum quaeruntur quatuor.

Primo. Utrum Deus sit causa efficiens omnium entium.
Secundo. Utrum materia prima sit creata a Deo, vel sit principium ex aequo coordinatum ei.
Tertio. Utrum Deus sit causa exemplaris rerum, vel sint alia exemplaria praeter ipsum.
Quarto. Utrum ipse sit causa finalis rerum.


ARTICULUS I
234

UTRUM SIT NECESSARIUM OMNE ENS ESSE CREATUM A DEO

(2. Dist. 1. q. 1. art. 2. et 3. et Dist. 37. q. 1. art. 2. et lib. 2. Contr. g. cap. 6. 15. et 16. et Opusc. 3. cap. 68. et 69. et Opusc. 15. cap. 9.).

AD PRIMUM sic proceditur. Videtur, quod non sit necessarium omne ens esse creatum a Deo. Nihil enim prohibet inveniri rem sine eo, quod non est de ratione rei, sicut hominem sine albedine: sed habitudo causati ad causam non videtur esse de ratione entium; quia sine hac possunt aliqua entia intelligi; ergo sine hac possunt esse; ergo nihil prohibet esse aliqua entia non creata a Deo.
2. PRAETEREA. Ad hoc aliquid indiget causa efficiente, ut sit; ergo quod non potest non esse, non indiget causa efficiente: sed nullum necessarium potest non esse; quia quod necesse est esse, non potest non esse. Cum igitur multa sint necessaria in rebus, videtur, quod non omnia entia sint a Deo.
3. PRAETEREA. Quorumcumque est aliqua causa, in his potest fieri demonstratio per causam illam: sed in mathematicis non fit demonstratio per causam agentem, ut per Philos. patet in 3. Metaph. (tex 4.): non igitur omnia entia sunt a Deo, sicut a causa agente.
SED CONTRA est, quod dicitur Rom. cap. 11.: Ex ipso, et per ipsum, et in ipso sunt omnia.
RESPONDEO dicendum, quod necesse est dicere omne ens, quod quocumque modo est, a Deo esse. Si enim aliquid invenitur in aliquo per participationem, necesse est, quod causetur in ipso ab eo, cui essentialiter convenit: sicut ferrum fit ignitum ab igne. Ostensum est autem supra (q. 3. art. 4.), cum de divina simplicitate ageretur, quod Deus est ipsum esse per se subsistens. Et iterum ostensum est (q. 11. art. 4.), quod esse subsistens non potest esse nisi unum: sicut, si albedo esset subsistens, non posset esse nisi una, cum albedines multiplicentur secundum recipientia. Relinquitur ergo, quod omnia alia a Deo non sint suum esse, sed participant esse. Necesse est igitur, omnia, quae diversificantur secundum diversam participationem essendi, ut sint perfectius, vel minus perfecte, causari ab uno primo ente, quod perfectissime est. Unde et Plato dixit (Parmen. cap. 26.), quod necesse est ante omnem multitudinem ponere unitatem. Et Aristot. dicit in 2. Metaph. (tex. 4.) quod id, quod est maxime ens, et maxime verum, est causa omnis entis, et omnis veri: sicut id, quod maxime calidum est, est causa omnis caliditatis.
AD PRIMUM ergo dicendum, quod, licet habitudo ad causam non intret definitionem entis, quod est causatum; tamen sequitur [al. consequitur] ad ea, quae sunt de ejus ratione: quia ex hoc, quod aliquid per participationem est ens, sequitur quod sit causatum ab alio. Unde hujusmodi ens non potest esse, quin sit causatum; sicut nec homo, quin sit visibilis: sed quia esse causatum non est de ratione entis simpliciter, propter hoc invenitur aliquid ens non causatum.
AD SECUNDUM dicendum, quod ex hac ratione quidam moti fuerunt ad ponendum, quod id, quod est necessarium, non habeat causam, ut dicitur in 8. Physic. (tex. 3.). Sed hoc manifeste falsum apparet in scientiis demonstrativis, in quibus principia necessaria sunt causae conclusionum necessariarum. Et ideo dicit Arist. in 5. Metaph. (tex. 6.), quod sunt quaedam necessaria, quae habent causam suae necessitatis. Non ergo propter hoc solum requiritur causa agens, quia effectus potest non esse; sed quia effectus non esset, si causa non esset. Haec enim conditionalis est vera, sive antecedens, et consequens sint possibilia, sive impossibilia.
AD TERTIUM dicendum, quod mathematica accipiuntur ut abstracta secundum rationem, cum tamen non sint abstracta secundum esse. Unicuique autem competit habere causam agentem, secundum quod habet esse. Licet igitur ea, quae sunt mathematica, habeant causam agentem: non tamen secundum habitudinem, quam habent ad causam agentem, cadunt sub consideratione mathematici. Et ideo in scientiis mathematicis non demonstratur aliquid per causam agentem.


ARTICULUS II
235

UTRUM MATERIA PRIMA SIT CREATA A DEO

(Supr. q. 14. art. 11. corp. et 2. Dist. 37. q. 1. art. 1. et Veri. q. 3. art. 5. corp. er Pot. q. 3. art. 5. et Opusc. 2. cap. 60. 99. 139. 230. et in Rom. 11. lect. 5. et Phys. 8. lect. 2.).

AD SECUNDUM sic proceditur. Videtur, quod materia prima non sit creata a Deo. Omne enim, quod fit, componitur ex subjecto, et ex aliquo alio, ut dicitur in 1. Phys. (tex 62.): sed materiae primae non est aliquod subjectum; ergo materia prima non potest esse facta a Deo.
2. PRAETEREA. Actio, et passio dividuntur contra se invicem: sed sicut primum principium activum est Deus, ita primum principium passivum est materia; ergo Deus, et materia prima sunt duo principia contra se invicem divisa, quorum neutrum est ab alio.
3. PRAETEREA. Omne agens agit sibi simile: et sic cum omne agens agat, inquantum est actu, sequitur, quod omne factum aliquo modo sit in actu: sed materia prima est tantum in potentia, inquantum hujusmodi: ergo contra rationem materiae primae est, quod sit facta.
SED CONTRA est, quod dicit August. 12. Confess. cap. 7.: Duo fecisti, Domine, unum prope te, scilicet angelum, aliud prope nihil, scilicet materiam primam.
RESPONDEO dicendum, quod antiqui philosophi paulatim, et quasi pedetentim intraverunt in cognitionem veritatis. A principio enim, quasi grossiores existentes, non existimabant esse entia, nisi corpora sensibilia. Quorum, qui ponebant in eis motum, non considerabant motum, nisi secundum aliqua accidentia, ut puta, secundum raritatem, et densitatem, congregationem, et segregationem. Et supponentes ipsam substantiam corporum increatam, assignabant aliquas causas hujusmodi accidentalium transmutationum, ut puta, amicitiam, litem, intellectum, aut aliquid hujusmodi. Ulterius vero procedentes distinxerunt per intellectum inter formam substantialem, et materiam, quam ponebant increatam: et perceperunt transmutationem fieri in corporibus secundum formas essentiales. Quarum transmutationum quasdam causas universaliores ponebant, ut obliquum circulum secundum Aristotelem (lib. 2. de Gener. tex. 56.), vel ideas secundum Piatonem. Sed considerandum est, quod materia per formam contrahitur ad determinatam speciem: sicut substantia alcujus speciei per accidens ei adveniens contrahitur ad determinatum modum essendi: ut homo contrahitur per album. Utrique igitur consideraverunt ens particulari quadam consideratione, vel inquantum est hoc ens, vel inquantum est tale ens: et sic rebus causas agentes particulares assignaverunt. Et ulterius aliqui erexerunt se ad considerandum ens, inquantum est ens: et consideraverunt causam rerum, non solum secundum quod sunt haec, vel talia, sed secundum quod sunt entia. Hoc igitur, quod est causa rerum, inquantum sunt entia, oportet esse causam rerum, non solum secundum quod sunt talia per formas accidentales, nec secundum quod sunt haec per formas substantiales, sed etiam secundum omne illud, quod pertinet ad esse illorum quocumque modo. Et sic oportet ponere etiam materiam primam creatam ab universali causa entium.
AD PRIMUM ergo dicendum, quod Philos. in 1. Physic. (loc. cit. in arg.) loquitur de fieri particulari, quod est de forma in formam, sive accidentalem, sive substantialem; nunc autem loquimur de rebus secundum emanationem earum ab universali principio essendi. A qua quidem emanatione nec materia excluditur, licet a primo modo factionis excludatur.
AD SECUNDUM dicendum, quod passio est effectus actionis. Unde et rationabile est, quod primum principium passivum sit effectus primi principii activi. Nam omne imperfectum causatur a perfecto. Oportet enim, primum principium esse perfectissimum, ut dicit Aristot. in 12. Metaph. (tex. 40.).
AD TERTIUM dicendum, quod ratio illa non ostendit, quod materia non sit creata, sed quod non sit creata sine forma: licet enim omne creatum sit in actu, non tamen est actus purus. Unde oportet, quod etiam illud, quod se habet ex parte potentiae, sit creatum, si totum, quod ad esse ipsius pertinet, creatum est.


ARTICULUS III
236

UTRUM CAUSA EXEMPLARIS SIT ALIQUID PRAETER DEUM

(Pot. q. 7. art. 1. ad 3. et lib. 2. Contr. g. cap. 11. in princ.).

AD TERTIUM sic proceditur. Videtur, quod causa exemplaris sit aliquid praeter Deum. Exemplatum enim habet similitudinem exemplaris: sed creaturae longe sunt a divina similitudine; non ergo Deus est causa exemplaris earum.
2. PRAETEREA. Omne, quod est per participationem, reducitur ad aliquid per se existens, ut ignitum ad ignem, sicut jam dictum est (art. 1. huj. q.); sed quaecumque sunt in sensibilibus rebus, sunt solum per participationem alicujus speciei. Quod ex hoc patet, quod in nullo sensibilium invenitur solum id, quod ad rationem speciei pertinet, sed adjunguntur principiis speciei principia individuantia. Oportet ergo ponere ipsas species per se existentes, ut per se hominem, et per se equum, et hujusmodi. Et haec dicuntur exemplaria. Sunt igitur exemplaria res quaedam extra Deum.
3. PRAETEREA. Scientiae, et definitiones sunt de ipsis speciebus, non secundum quod sunt in particularibus, quia particularium non est scientia, nec definitio; ergo sunt quaedam entia, quae sunt entia, vel species non in singularibus; et haec dicuntur exemplaria; ergo idem, quod prius.
4. PRAETEREA. Hoc idem videtur per Dionys. qui dicit 5. cap. de Div. Nom. (lect. 1.) quod ipsum secundum se esse prius est eo, quod est per se vitam esse, et eo, quod est per se sapientiam esse.
SED CONTRA est, quod exemplar est idem, quod idea: sed ideae, secundum quod August. lib. 83. QQ. dicit (q. 46.), sunt formae principales, quae divina intelligentia continentur; ergo exemplaria rerum non sunt extra Deum.
RESPONDEO dicendum, quod Deus est prima causa exemplaris omnium rerum. Ad cujus evidentiam considerandum est; quod ad productionem alicujus rei ideo necessarium est exemplar, ut effectus determinatam formam consequatur. Artifex enim producit determinatam formam in materia propter exemplar, ad quod inspicit, sive illud sit exemplar, ad quod extra intuetur, sive sit exemplar interius mente conceptum. Manifestum est autem, quod ea, quae naturaliter fiunt, determinatas formas consequuntur. Haec autem formarum determinatio oportet, quod reducatur, sicut in primum principium, in Divinam Sapientiam, quae ordinem universi excogitavit, qui in rerum distinctione consistit. Et ideo oportet dicere, quod in Divina Sapientia sint rationes omnium rerum, quas supra diximus (q. 15. art. 1.) ideas, idest formas exemplares in mente divina existentes. Quae quidem, licet multiplicentur secundum respectum ad res, tamen non sunt realiter aliud a divina essentia, prout ejus similitudo a diversis participari potest diversimode. Sic igitur ipse Deus est primum exemplar omnium. Possunt etiam in rebus creatis quaedam aliorum exemplaria dici, secundum quod quaedam sunt ad similitudinem aliorum, vel secundum eamdem speciem, vel secundum analogiam alicujus imitationis.
AD PRIMUM ergo dicendum, quod, licet creaturae non pertingant ad hoc, quod sint similes Deo secundum suam naturam in similitudine speciei, ut homo genitus homini generanti: attingunt tamen ad ejus similitudinem secundum repraesentationem rationis intellectae a Deo; ut domus, quae est in materia, domui, quae est in mente artificis.
AD SECUNDUM dicendum, quod de ratione hominis est, quod sit in materia. Et sic non potest inveniri homo sine materia. Licet igitur hic homo sit per participationem speciei, non tamen potest reduci ad aliquid existens per se in eadem specie, sed ad speciem superexcedentem, sicut sunt substantiae separatae. Et eadem ratio est de aliis sensibilibus.
AD TERTIUM dicendum, quod, licet quaelibet scientia, et definitio sit solum entium, non tamen oportet, quod res eumdem modum habeant in essendo, quem intellectus habet in intelligendo. Nos enim per virtutem intellectus agentis abstrahimus species universales a particularibus conditionibus: non tamen oportet, quod universalia praeter particularia subsistant, ut particularium exemplaria.
AD QUARTUM dicendum, quod, sicut dicit Dionys. 11. cap. de Div. Nom. (lect. 4.), per se vitam, et per se sapientiam quandoque nominat ipsum Deum, quandoque virtutes ipsis rebus datas, non autem quasdam subsistentes res, sicut antiqui posuerunt.


ARTICULUS IV
237

UTRUM DEUS SIT CAUSA FINALIS OMNIUM

(Infr. q. 65. art. 2. et q. 103. art. 2. et 2. Dist. 1. q. 2. art. 1. et 2. corp. et lib. 3. Contr. g. cap. 17. et 18.).

AD QUARTUM sic proceditur. Videtur quod Deus non sit causa finalis omnium. Agere enim propter finem videtur esse alicujus indigentis fine: sed Deus nullo est indigens; ergo non competit sibi agere propter finem.
2. PRAETEREA. Finis generationis, et forma generati, et agens non incidunt in idem numero, ut dicitur in 2. Physic. (tex. 70.), quia finis generationis est forma generati: sed Deus est primum agens omnium; non ergo est causa finalis omnium.
3. PRAETEREA. Finem omnia appetunt: sed Deum non omnia appetunt, quia neque omnia ipsum cognoscunt; Deus ergo non est omnium finis.
4. PRAETEREA. Finalis causa est prima causarum. Si igitur Deus sit causa agens et causa finalis, sequitur, quod in eo sit prius, et posterius: quod est impossibile.
SED CONTRA est, quod dicitur Prov. 26.: Universa propter semetipsum operatus est Dominus.
RESPONDEO dicendum, quod omne agens agit propter finem: alioquin ex actione agentis non magis sequeretur hoc, quam illud, nisi a casu. Est autem idem finis agentis, et patientis, inquantum hujusmodi, sed aliter, et aliter. Unum enim et idem est, quod agens intendit imprimere, et quod patiens intendit recipere. Sunt autem quaedam, quae simul agunt, et patiuntur, quae sunt agentia imperfecta: et his convenit, quod etiam in agendo intendant aliquid acquirere. Sed primo agenti, qui est agens tantum, non convenit agere propter acquisitionem alicujus finis, sed intendit solum communicare suam perfectionem, quae est ejus bonitas. Et unaquaeque creatura intendit consequi suam perfectionem, quae est similitudo perfectionis, et bonitatis divinae. Sic ergo divina bonitas est finis rerum omnium.
AD PRIMUM ergo dicendum, quod agere propter indigentiam non est nisi agentis imperfecti, quod natum est agere, et pati: sed hoc Deo non competit. Et ideo ipse solus est maxime liberalis: quia non agit propter suam utilitatem, sed solum propter suam bonitatem.
AD SECUNDUM dicendum, quod forma generati non est finis generationis, nisi inquantum est similitudo formae generantis, quod suam similitudinem communicare intendit: alias forma generati esset nobilior generante, cum finis sit nobilior his, quae sunt ad finem.
AD TERTIUM dicendum, quod omnia appetunt Deum, ut finem, appetendo quodcumque bonum, sive appetitu intelligibili, sive sensibili, sive naturali, qui est sine cognitione. Quia nihil habet rationem boni, et appetibilis, nisi secundum quod participat Dei similitudinem.
AD QUARTUM dicendum quod, cum Deus sit causa efficiens, exemplaris, et finalis omnium rerum et materia prima sit ab ipso, sequitur, quod primum principium omnium rerum sit unum secundum rem. Nihil tamen prohibet, in eo considerari multa secundum rationem, quorum quaedam prius cadunt in intellectu nostro, quam alia.


QUAESTIO XLV

DE MODO EMANATIONIS RERUM A PRIMO PRINCIPIO, IN OCTO ARTICULOS DIVISA

Deinde quaeritur de modo emanationis rerum a primo principio, qui dicitur creatio.

De qua quaeruntur octo.

Primo. Quid sit creatio.
Secundo. Utrum Deus possit aliquid creare.
Tertio. Utrum creatio sit aliquod ens in rerum natura.
Quarto. Cui competat creari.
Quinto. Utrum solius Dei sit creare.
Sexto. Utrum commune sit toti Trinitati, aut proprium alicujus personae.
Septimo. Utrum vestigium aliquod Trinitatis sit in rebus creatis.
Octavo. Utrum opus creationis admisceatur in operibus naturae, et voluntatis.


ARTICULUS I
238

UTRUM CREARE SIT EX NIHILO ALIQUID FACERE

(2. Dist. 1. q. 2. art. 6. et Pot. q. 3. art. 1.).

AD PRIMUM sic proceditur. Videtur, quod creare non sit ex nihilo aliquid facere. Dicit enim August. contra Adversarium Legis et Prophetarum (lib. 1. cap. 23. ante med.): Facere est, quod omnino non erat: creare vero est ex eo, quod jam erat educendo aliquid constituere.
2. PRAETEREA. Nobilitas actionis, et motus ex terminis consideratur. Nobilior igitur est actio, quae ex bono in bonum est, et ex ente in ens, quam quae est ex nihilo in aliquid: sed creatio videtur esse nobilissima actio, et prima inter omnes actiones, ergo non est ex nihilo in aliquid, sed magis ex ente in ens.
3. PRAETEREA. Haec praepositio, ex, importat habitudinem alicujus causae, et maxime materialis: sicut, cum dicimus, quod statua sit ex aere: sed nihil non potest esse materia entis, nec aliquo modo causa ejus; ergo creare non est ex nihilo aliquid facere.
SED CONTRA est, quod super illud Gen. 1.: In principio creavit Deus coelum, etc., dicit. Gloss. (ordin. Ex Beda in hunc loc.) quod creare est aliquid ex nihilo facere.
RESPONDEO dicendum, quod, sicut supra dictum est (q. praec. art. 2.), non solum oportet considerare emanationem alicujus entis particularis ab aliquo particulari agente, sed etiam emanationem totius entis a causa universali, quae est Deus: et hanc quidem emanationem designamus nomine creationis. Quod autem procedit secundum emanationem particularem, non praesupponitur emanationi. Sicut, si generatur homo, non fuit prius homo, sed homo fit ex non homine, et album ex non albo. Unde, si consideretur emanatio totius entis universalis a primo principio, impossibile est, quod aliquod ens praesupponatur huic emanationi. Idem autem est nihil, quod nullum ens. Sicut igitur generatio hominis est ex non ente, quod est non homo, ita creatio, quae est emanatio totius esse, est ex non ente quod est nihil.
AD PRIMUM ergo dicendum, quod August. aequivoce utitur nomine creationis, secundum quod creari dicuntur ea, quae in melius reformantur: ut cum dicitur aliquis creari in episcopum. Sic autem non loquimur hic de creatione, sed sicut dictum est (in corp. art.).
AD SECUNDUM dicendum, quod mutationes accipiunt speciem, et dignitatem non a termino a quo, sed a termino ad quem. Tanto ergo perfectior, et prior est aliqua mutatio, quanto terminus ad quem illius mutationis est nobilior, et prior: licet terminus a quo, qui opponitur termino ad quem, sit imperfectior. Sicut generatio simpliciter est nobilior, et prior, quam alteratio propter hoc, quod forma substantialis est nobilior, quam forma accidentalis: tamen privatio substantialis formae, quae est terminus a quo in generatione, est imperfectior, quam contrarium, quod est terminus a quo in alteratione. Et similiter creatio est perfectior, et prior, quam generatio, et alteratio; quia terminus ad quem est tota substantia rei. Id autem, quod intelligitur ut terminus a quo, est simpliciter non ens.
AD TERTIUM dicendum, quod, cum dicitur, aliquid ex nihilo fieri, haec praepositio, ex, non designat causam materialem, sed ordinem tantum: sicut, cum dicitur: ex mane fit meridies, idest; post mane fit meridies. Sed intelligendum est, quod haec praepositio, ex, potest includere negationem importatam in hoc, quod dico, nihil, vel includi ab ea. Si primo modo, tunc ordo remanet affirmatus, et ostenditur ordo ejus, quod est ad non esse praecedens. Si vero negatio includat praepositionem, tunc ordo negatur, et est sensus. Fit ex nihilo, idest, non fit ex aliquo: sicut, si dicatur: iste loquitur de nihilo, quia non loquitur de aliquo. Et utroque modo verificatur, cum dicitur: ex nihilo aliquid fieri. Sed primo modo haec praepositio, ex, importat ordinem, ut dictum est (in hac respons.). Secundo modo importat habitudinem causae materialis, quae negatur.


ARTICULUS II
239

UTRUM DEUS POSSIT ALIQUID CREARE

(2. Dist. 1. q. 1. art. 2. et 3. et Dist. 37. q. 1. art. 2. et lib. 2. Contr. g. cap. 6. 15. et 16. et Pot. q. 3. art. 16. corp.).

AD SECUNDUM sic proceditur. Videtur, quod Deus non possit aliquid creare. Quia secundum Philos. 1. Physic. (tex. 34.), antiqui Philosophi acceperunt, ut communem conceptionem animi, ex nihilo nihil fieri: sed potentia Dei non se extendit ad contraria primorum principiorum, utpote, quod Deus faciat, quod totum non sit majus sua parte, vel quod affirmatio, et negatio sint simul verae; ergo Deus non potest aliquid ex nihilo facere, vel creare.
2. PRAETEREA. Si creare est aliquid ex nihilo facere, ergo creari est aliquid fieri: sed omne fieri est mutari; ergo creatio est mutatio: sed omnis mutatio est ex subjecto aliquo, ut patet per definitionem motus. Nam motus est actus existentis in potentia; ergo est impossibile aliquid a Deo ex nihilo fieri.
3. PRAETEREA. Quod factum est, necesse est aliquando fieri: sed non potest dici, quod illud, quod creatur, simul fiat, et factum sit: quia in permanentibus quod fit, non est; quod autem factum est, jam est; simul ergo aliquid esset, et non esset; ergo, si aliquid fit, fieri ejus praecedit factum esse: sed hoc non potest esse, nisi praeexistat subjectum, in quo sustentetur ipsum fieri; ergo impossibile est, aliquid fieri ex nihilo.
4. PRAETEREA. Infinitam distantiam non est pertransire: sed infinita distantia est inter ens, et nihil; ergo non contingit ex nihilo aliquid fieri.
SED CONTRA est, quod dicitur Gen. 1.: In principio creavit Deus coelum, et terram, ubi dicit Gloss. (ord. ex Beda super hunc loc.), quod creare est aliquid ex nihilo facere.
RESPONDEO dicendum, quod non solum non est impossibile, a Deo aliquid creari, sed necesse est ponere a Deo omnia creata esse, ut ex praemissis habetur (q. praec. art. 1.). Quicumque enim facit aliquid ex aliquo, illud, ex quo facit, praesupponitur actioni ejus, et non producitur per ipsam actionem. Sicut artifex operatur ex rebus naturalibus, ut ex ligno, et aere, quae per artis actionem non causantur, sed causantur per actionem naturae, sed et ipsa natura causat res naturales quantum ad formam, sed praesupponit materiam. Si ergo Deus non ageret, nisi ex aliquo praesupposito, sequeretur, quod illud praesuppositum non esset causatum ab ipso. Ostensum est autem supra (q. praec. art. 1. et 2.), quod nihil potest esse in entibus, quod non sit a Deo, qui est causa universalis totius esse. Unde necesse est dicere, quod Deus ex nihilo res in esse producit.
AD PRIMUM ergo dicendum, quod antiqui Philosophi, sicut supra dictum est (q. praec. art. 2.), non consideraverunt, nisi emanationem effectuum particularium a causis particularibus, quas necesse est praesupponere aliquid in sua actione. Et secundum hoc erat eorum communis opinio, ex nihilo nihil fieri: sed tamen hoc locum non habet in prima emanatione ab universali rerum principio.
AD SECUNDUM dicendum, quod creatio non est mutatio, nisi secundum modum intelligendi tantum. Nam de ratione mutationis est, quod aliquid idem se habeat aliter nunc, et prius. Nam quandoque est idem ens actu aliter se habens nunc, et prius, sicut in motibus secundum quantitatem, et qualitatem, et ubi. Quandoque vero est idem ens in potentia tantum sicut in mutatione secundum substantiam, cujus subjectum est materia; sed in creatione, per quam producitur tota substantia rerum, non potest accipi aliquid idem aliter se habens nunc, et prius, nisi secundum intellectum tantum: sicut, si intelligatur aliqua res prius non fuisse totaliter, et postea esse: sed, cum actio, et passio conveniant in substantia motus, et differant solum secundum habitudines diversas, ut dicitur in 3. Physic. (tex. 40.), oportet, quod subtracto motu, non remaneant nisi diversae habitudines in creante, et creato. Sed, quia modus significandi sequitur modum intelligendi, ut dictum est (q. 13. art. 1.), creatio significatur per modum mutationis. Et propter hoc dicitur, quod creare est ex nihilo aliquid facere; quamvis facere, et fieri magis in hoc conveniant, quam mutare, et mutari: quia facere, et fieri important habitudinem causae ad effectum, et effectus ad causam, sed mutationem ex consequenti.
AD TERTIUM dicendum, quod in his, quae fiunt sine motu, simuiliter [alit. simul] est fieri, et factum esse, sive talis factio sit terminus motus, sicut illuminatio (nam simul aliquid illuminatur, et illuminatum est), sive non sit terminus motus, sicut simul formatur verbum in corde, et formatum est. Et in his, quod fit, est cum dicitur fieri, sed significatur [al. sed cum dicitur fieri, significatur] ab alio esse, et prius non fuisse. Unde, cum creatio sit sine motu, simul aliquid creatur, et creatum est.
AD QUARTUM dicendum, quod objectio illa procedit ex falsa imaginatione, ac si sit aliquod infinitum medium inter nihilum, et ens. Quod patet esse falsum. Procedit autem falsam haec imaginatio ex eo, quod creatio significatur ut quaedam mutatio inter duos terminos existens.


ARTICULUS III
240

UTRUM CREATIO SIT ALIQUID IN CREATURA

(1. Dist. 40. q. 1. art. 1. ad. 1. et Pot. q. 3. art. 3.).

AD TERTIUM sic proceditur. Videtur, quod creatio non sit aliquid in creatura. Sicut enim creatio passive accepta attribuitur creaturae, ita creatio active accepta attribuitur Creatori: sed creatio active accepta non est aliquid in Creatore; quia sic sequeretur, quod in Deo esset aliquid temporale; ergo creatio passive accepta non est aliquid in creatura.
2. PRAETEREA. Nihil est medium inter Creatorem, et creaturam: sed creatio significatur ut medium inter utrumque: non enim est Creator, cum non sit aeterna; neque creatura, quia oporteret eadem ratione aliam ponere creationem, qua ipsa crearetur, et sic in infinitum. Creatio ergo non est aliquid.
3. PRAETEREA. Si creatio est aliquid praeter substantiam creatam, oportet, quod sit accidens ejus. Omne autem accidens est in subjecto; ergo res creata esset subjectum creationis, et sic idem esset subjectum creationis, et terminus. Quod est impossibile: quia subjectum prius est accidente, et conservat accidens. Terminus autem posterius est actione, et passione, cujus est terminus, et, eo existente, cessat actio, et passio. Igitur ipsa creatio non est aliqua res.
SED CONTRA. Majus est fieri aliquid secundum totam substantiam, quam secundum formam substantialem, vel accidentalem: sed generatio simpliciter, vel secundum quid, qua fit aliquid secundum formam substantialem, vel accidentalem, est aliquid in generato; ergo multo magis creatio, qua fit aliquid secundum totam substantiam, est aliquid in creato.
RESPONDEO dicendum, quod creatio ponit aliquid in creato secundum relationem tantum; quia quod creatur, non fit per motum, vel per mutationem. Quod enim fit per motum, vel mutationem, fit ex aliquo praeexistente. Quod quidem contingit in productionibus particularibus aliquorum entium. Non autem potest hoc contingere in productione totius esse a causa universali omnium entium, quae est Deus. Unde Deus creando producit res sine motu. Subtracto autem motu ab actione, et passione, nihil remanet, nisi relatio, ut dictum est (art. praec. ad 2.). Unde relinquitur, quod creatio in creatura non sit nisi relatio quaedam ad creatorem, ut ad principium sui esse; sicut in passione, quae est cum motu, importatur relatio ad principium motus.
AD PRIMUM ergo dicendum, quod creatio active significata significat actionem divinam, quae est ejus essentia, cum relatione ad creaturam: sed relatio in Deo ad creaturam non est realis, sed secundum rationem tantum. Relatio vero creaturae ad Deum est relatio realis, ut supra dictum est (q. 13. art. 7.) cum de Div. Nom. ageretur.
AD SECUNDUM dicendum, quod, quia creatio significatur ut mutatio, sicut dictum est (art. praec. ad 2.), mutatio autem media quodammodo est inter movens, et motum, ideo etiam creatio significatur ut media inter creatorem, et creaturam. Tamen creatio passive accepta est in creatura, et est creatura. Neque tamen oportet, quod alia creatione creetur. Quia relationes, cum hoc ipsum, quod sunt, ad aliquid dicantur, non referuntur per aliquas alias relationes, sed per seipsas, sicut etiam supra dictum est (q. 42. art. 1. ad 4.), cum de aequalitate personarum ageretur.
AD TERTIUM dicendum, quod creationis, secundum quod significatur ut mutatio, creatura est terminus; sed, secundum quod vere est relatio, creatura est ejus subjectum, et prius ea in esse, sicut subjectum accidente: sed habet quamdam rationem prioritatis ex parte objecti, ad quod dicitur, quod est principium creaturae. Neque tamen oportet, quod, quamdiu creatura sit, dicatur creari; quia creatio importat habitudinem creaturae ad creatorem cum quadam novitate, seu inceptione.


ARTICULUS IV
241

UTRUM CREARI SIT PROPRIUM COMPOSITORUM, ET SUBSISTENTIUM

(Infr. art. 8. et Veri. q. 27. art. 7. ad 9. et Pot. q. 2. art. 5. ad 3. et art. 3. ad 2. et art. 8. ad 3. et Quodl. 8. q. 1. art. 1. ad 1. et opusc. 34. cap. 4.).

AD QUARTUM sic proceditur. Videtur, quod creari non sit proprium compositorum, et subsistentium. Dicitur enim in lib. de Causis (prop. 4. in princ.): Prima rerum creatarum est esse: sed esse rei creatae non est subsistens; ergo creatio proprie non est subsistentis, et compositi.
2. PRAETEREA. Quod creatur, est ex nihilo: composita autem non sunt ex nihilo, sed ex suis componentibus, ergo compositis non convenit creari.
3. PRAETEREA. Illud proprie producitur per primam emanationem, quod supponitur in secunda; sicut res naturalis per generationem naturalem, quae supponitur in operatione artis: sed illud, quod supponitur in generatione naturali, est materia; ergo materia est, quae proprie creatur, et non compositum.
SED CONTRA est, quod dicitur Gen. 1.: In principio creavit Deus coelum, et terram. Coelum autem, et terra sunt res compositae subsistentes; ergo horum proprie est creatio.
RESPONDEO dicendum, quod creari est quoddam fieri, ut dictum est (art. 2. huj. q. ad 2. et 3.). Fieri autem ordinatur ad esse rei. Unde illis proprie convenit fieri, et creari, quibus convenit esse. Quod quidem convenit proprie subsistentibus, sive sint simplicia, sicut substantiae separatae, sive sint composita, sicut substantiae materiales. Illi enim proprie convenit esse, quod habet esse, et hoc est subsistens in suo esse. Formae autem, et accidentia, et alia hujusmodi non dicuntur entia, quasi ipsa sint, sed quia eis aliquid est; ut albedo ea ratione dicitur ens quia ejus [al. ea] subjectum est album. Unde secundum Philos. (lib. 7. Metaph. tex. 2.): Accidens magis proprie dicitur entis, quam ens. Sicut igitur accidentia, et formae, et hujusmodi, quae non subsistunt, magis sunt coexistentia, quam entia; ita magis debent dici concreata, quam creata. Proprie vero creata sunt subsistentia.
AD PRIMUM ergo dicendum, quod, cum dicitur: Prima rerum creatarum est esse, ly esse, non importat subjectum creatum, sed importat propriam rationem objecti creationis. Nam ex eo dicitur aliquid creatum, quod est ens, non ex eo, quod est hoc ens, cum creatio sit emanatio totius esse ab ente universali, ut dictum est (art. 1. huj. q. et q. 44. art. 2.). Et est similis modus loquendi, sicut si diceretur, quod primum visibile est color, quamvis illud, quod proprie videtur, sit coloratum.
AD SECUNDUM dicendum, quod creatio non dicit constitutionem rei compositae ex principiis praeexistentibus: sed compositum sic dicitur creari, quod simul cum omnibus suis principiis in esse producitur.
AD TERTIUM dicendum, quod ratio illa non probat, quod sola materia creetur, sed quod materia non sit nisi ex creatione. Nam creatio est productio totius esse, et non solum materiae.


ARTICULUS V
242

UTRUM SOLIUS DEI SIT CREARE

(2. Dist. 1. q. 1. art. 3. et 4. Dist. 5. q. 1. art. 3. q. 3. et lib. 2. Contr. g. cap. 20. 21. 85. et 96. et lib. 3. cap. 67. et Pot. q. 3. art. 4. et Opusc. 2. cap. 70. 94. et 95. et Opusc. 15. cap. 10.).

AD QUINTUM sic proceditur. Videtur, quod non solius Dei sit creare. Quia, secundum Philos. (lib. 2. de Anima, tex. 34.), perfectum est, quod potest sibi simile facere: sed creaturae immateriales sunt perfectiores creaturis materialibus, quae faciunt sibi simile: ignis enim generat ignem, et homo generat hominem; ergo substantia immaterialis potest facere substantiam sibi similem: sed substantia immaterialis non potest fieri, nisi per creationem, cum non habeat materiam, ex qua fiat; ergo aliqua creatura potest creare.
2. PRAETEREA. Quanto major est resistentia ex parte facti, tanto major virtus requiritur in faciente: sed plus resistit contrarium, quam nihil; ergo majoris virtutis est aliquid facere ex contrario (quod tamen creatura facit) quam aliquid facere ex nihilo. Multo magis igitur creatura hoc facere potest.
3. PRAETEREA. Virtus facientis consideratur secundum mensuram ejus, quod fit: sed ens creatum est finitum ut supra probatum est (q. 7. art. 2. 3. et 4.), cum de Dei infinitate ageretur; ergo ad producendum per creationem aliquid creatum non requiritur, nisi virtus finita; sed habere virtutem finitam non est contra rationem creaturae; ergo non est impossibile, creaturam creare.
SED CONTRA est, quod dicit August. in 3. de Trinit. (cap. 8. per tot.) quod neque boni, neque mali angeli possunt esse creatores alicujus rei, multo minus igitur aliae creaturae.
RESPONDEO dicendum, quod satis apparet in primo aspectu secundum praemissa (art. 1. huj. q.), quod creare non potest esse propria action, nisi solius Dei: oportet enim, universaliores effectus in universaliores, et priores causas reducere. Inter omnes autem effectus universalissimum est ipsum esse. Unde oportet, quod sit proprius effectus primae, et universalissimae causae, quae est Deus. Unde etiam dicitur lib. de Causis (prop. 3.), quod neque intelligentia, vel anima nobilis dat esse, nisi inquantum operatur operatione divina. Producere autem esse absolute, non inquantum est hoc, vel tale, pertinet ad rationem creationis. Unde manifestum est, quod creatio est propria actio ipsius Dei. Contingit autem, quod aliquid participet actionem propriam alicujus alterius, non virtute propria, sed instrumentaliter, inquantum agit in virtute alterius: sicut aer per virtutem ignis habet calefacere, et ignire. Et secundum hoc aliqui opinati sunt, quod, licet creatio sit propria actio universalis causae, tamen aliqua inferiorum causarum, inquantum agit in virtute primae causae, potest creare. Et sic posuit Avicenna, quod prima substantia separata creata a Deo creat aliam post se, et substantiam orbis, et animam ejus, et quod substantia orbis creat materiam inferiorum corporum. Et secundum hunc etiam modum Magister dicit in 5. dist. 4. Sent. ( 3.) quod Deus potest creaturae communicare potentiam creandi, ut creet per ministerium, non propria auctoritate. Sed hoc esse non potest, quia causa secunda instrumentalis non participat actionem causae superioris, nisi inquantum per aliquid sibi proprium dispositive operatur ad effectum principalis agentis. Si igitur nihil ibi ageret secundum illud, quod est sibi proprium, frustra adhiberetur ad agendum. Nec oporteret esse determinata instrumenta determinatarum actionum: sic enim videmus, quod securis scindendo lignum, quod habet ex proprietate suae formae, producit scamni formam, quae est effectus proprius principalis agentis. Illud autem, quod est proprius effectus Dei creantis, est illud, quod praesupponitur omnibus aliis, scilicet esse absolute. Unde non potest aliquid operari dispositive, et instrumentaliter ad hunc effectum, cum creatio non sit ex aliquo praesupposito, quod possit disponi per actionem instrumentalis agentis. Sic igitur impossibile est, quod alicui creaturae conveniat creare, neque virtute propria, neque instrumentaliter, sive per ministerium. Et hoc praecipue inconveniens est dici de aliquo corpore, quod creet, cum nullum corpus agat, nisi tangendo, vel movendo; et sic requirit in sua actione aliquid praeexistens, quod possit tangi, et moveri. Quod est contra rationem creationis.
AD PRIMUM ergo dicendum, quod aliquod perfectum participans aliquam naturam facit sibi simile, non quidem producendo absolute illam naturam, sed applicando eam ad aliquid. Non enim hic homo potest esse causa naturae humanae absolute, quia sic esset causa sui ipsius; sed est causa, quod natura humana sit in hoc homine generato. Et sic praesupponit in sua actione determinatam materiam, per quam est hic homo: sed, sicut hic homo participat humanam naturam: ita quodcumque ens creatum participat, ut ita dixerim, naturam essendi; quia solus Deus est suum esse, ut supra dictum est (q. 7. art. 1.). Nullum igitur ens creatum potest producere aliquod ens absolute, nisi inquantum esse causat in hoc. Et sic oportet, quod praeintelligatur id, per quod aliquid est hoc, actioni, qua facit sibi simile; in substantia autem immateriali non potest praeintelligi aliquid, per quod sit haec; quia est haec per suam formam, per quam habet esse, cum sint formae subsistentes. Igitur substantia immaterialis non potest producere aliam substantiam immaterialem sibi similem, quantum ad esse ejus, sed quantum ad perfectionem aliquam superadditam: sicut si dicamus, quod superior angelus illuminat inferiorem, ut Dyonis. (cap. 8. Coel. Hier.). Secundum quem modum etiam in coelestibus est paternitas, ut ex verbis Apostoli patet ad Ephes. 3.: Ex quo omnis paternitas in coelo, et in terra nominatur. Et ex hoc etiam evidenter apparet quod nullum ens creatum potest causare aliquid, nisi praesupposito aliquo: quod repugnat rationi creationis.
AD SECUNDUM dicendum, quod ex contrario fit aliquid per accidens, ut dicitur in 1. Phys. (tex. 43. et seq.). Per se autem fit aliquid ex subjecto, quod est in potentia. Contrarium igitur resistit agenti, inquantum impedit potentiam ab actu, in quem intendit reducere agens; sicut ignis intendit reducere materiam aquae in actum sibi similem, sed impeditur per formam, et dispositiones contrarias, quibus quasi ligatur potentia, ne reducatur in actum. Et quanto magis fuerit potentia ligata, tanto requiritur major virtus in agente ad reducendam materiam in actum. Unde multo major potentia requiritur in agente, si nulla potentia praeexistat. Sic ergo patet, quod multo majoris virtutis est facere aliquid ex nihilo, quam ex contrario.
AD TERTIUM dicendum, quod virtus facientis non solum consideratur ex substantia facti, sed etiam ex modo faciendi. Major enim calor non solum magis, sed etiam citius calefacit. Quamvis igitur creare aliquem effectum finitum non demonstret potentiam infinitam; tamen creare ipsum ex nihilo demonstrat potentiam infinitam. Quod ex praedictis patet (in solut. argum. praec.). Si enim tanto major virtus requiritur in agente, quanto potentia est magis remota ab actu, oportet, quod virtus agenti ex nulla praesupposita potentia, quale agens est creans, sit infinita: quia nulla proportio est nullius potentiae ad aliquam potentiam, quam praesupponit virtus agentis naturalis, sicut et non entis ad ens. Et quia nulla creatura habet simpliciter potentiam infinitam, sicut neque esse infinitum, ut supra probatum est (q. 7. art. 2.), relinquitur, quod nulla creatura possit creare.


ARTICULUS VI
243

UTRUM CREARE SIT PROPRIUM ALICUJUS PERSONAE

(2. prol. com. 1. fin. et Pot. 49. art. 5. ad. 20.).

AD SEXTUM sic proceditur. Videtur, quod creare sit proprium alicujus personae. Quod enim est prius, est causa ejus, quod est post, et perfectum est causa imperfecti: sed processio divinae personae est prior, quam processio creaturae, et magis perfecta; quia divina persona procedit in perfecta similitudine sui principii, creatura vero in imperfecta; ergo processiones divinarum personarum sunt causa processionis rerum. Et sic creare est proprium personae.
2. PRAETEREA. Personae divinae non distinguuntur ab invicem, nisi per suas processiones, et relationes. Quidquid igitur differenter attribuitur divinis personis, hoc convenit eis secundum processiones, et relationes personarum: sed causalitas creaturarum diversimode attribuitur divinis personis: nam in Symbolo Fidei Patri attribuitur, quod sit creator omnium visibilium, et invisibilium: Filio autem attribuitur, quod per eum omnia facta sunt: sed Spiritui Sancto, quod sit Dominus, et vivificator. Causalitas ergo creaturarum convenit personis secundum processiones, et relationes.
3. PRAETEREA. Si dicatur, quod causalitas creaturae attenditur secundum aliquod attributum essentiale, quod appropriatur alicui personae, hoc non videtur sufficiens. Quia quilibet effectus divinus causatur a quolibet attributo essentiali, scilicet potentia, bonitate, et sapientia, et sic non magis pertinet ad unum, quam ad aliud. Non deberet ergo aliquis determinatus modus causalitatis attribui uni personae magis, quam alii, nisi distinguerentur in creando secundum relationes, et processiones.
SED CONTRA est, quod dicit Dion. 2. cap. de Div. Nom. (lect. 1.), quod communia totius divinitatis sunt omnia causalia.
RESPONDEO dicendum, quod creare est proprie causare, sive producere esse rerum. Cum autem omne agens agat sibi simile, principium actionis considerari potest ex actionis effectu: ignis enim est, qui generat ignem. Et ideo creare convenit Deo secundum suum esse, quod est ejus essentia, quae est communis tribus personis. Unde creare non est proprium alicui personae, sed commune toti Trinitati. Sed tamen divinae personae secundum rationem suae processionis habent causalitatem respectu creationis rerum. Ut enim supra ostensum est (q. 14. art. 8. et q. 19. art. 4.), cum de Dei scientia et voluntate ageretur, Deus est causa rerum per suum intellectum, et voluntatem, sicut artifex rerum artificiatarum. Artifex autem per verbum in intellectu conceptum, et per amorem suae voluntatis ad aliquid relatum operatur. Unde et Deus Pater operatus est creaturam per suum verbum, quod est Filius, et per suum amorem, qui est Spiritus Sanctus. Et secundum hoc processiones personarum sunt rationes productionis creaturarum, inquantum includunt essentialia attributa, quae sunt scientia, et voluntas.
AD PRIMUM ergo dicendum, quod processiones divinarum personarum sunt causa creationis, sicut dictum est (in corp. art.).
AD SECUNDUM dicendum, quod, sicut natura divina, licet sit communis tribus personis, ordine tamen quodam eis convenit, inquantum Filius accipit naturam divinam a Patre, et Spiritus Sanctus ab utroque: ita etiam et virtus creandi, licet sit communis tribus personis, ordine tamen quodam eis convenit. Nam Filius habet eam a Patre, et Spiritus Sanctus ab utroque. Unde creatorem esse attribuitur Patri, ut ei, qui non habet virtutem creandi ab alio. De Filio autem dicitur Joan 1.: Per quem omnia facta sunt, inquantum habet eamdem virtutem, sed ab alio. Nam haec praepositio, per, solet denotare causam mediam, sive principium de principio. Sed Spiritui Sancto, qui habet eamdem virtutem ab utroque, attribuitur, quod dominando gubernet, et vivificet, quae sunt creata a Patre per Filium. Potest etiam hujus attributionis communis ratio accipi ex appropriatione essentialium attributorum. Nam, sicut supra dictum est (q. 39. art. 8. ad 3.), Patri appropriatur potentia, quae maxime manifestatur in creatione, et ideo attribuitur Patri creatorem esse. Filio autem appropriatur sapientia, per quam agens per intellectum operatur. Et ideo dicitur de Filio: Per quem omnia facta sunt. Spiritui Sancto autem appropriatur bonitas, ad quam pertinet gubernatio, deducens res in debitos fines, et vivificatio: nam vita in interiori quodam motu consistit; primum autem movens est finis, et bonitas.
AD TERTIUM dicendum, quod, licet quilibet effectus Dei procedat ex quolibet attributorum; tamen reducitur unusquisque effectus ad illud attributum, cum quo habet convenientiam secundum propriam rationem: sicut ordinatio rerum ad sapientiam, et justificatio impii ad misericordiam, et bonitatem se superabundanter diffundentem. Creatio vero, quae est productio ipsius substantiae rei, reducitur ad potentiam.


ARTICULUS VII
244

UTRUM IN CREATURIS SIT NECESSE INVENIRI VESTIGIUM TRINITATIS

(Supr. q. 5. art. 5. et infr. q. 93. art. 6. corp. et 1. Dist. 3. q. 2. art. 2. et lib. 4. Contr. g. cap. 26. fin. et Pot. q. 9. art. 9. in corp.).

AD SEPTIMUM sic proceditur. Videtur, quod in creaturis non sit necesse inveniri vestigium Trinitatis. Per sua enim vestigia unumquodque investigari potest: sed Trinitas personarum non potest investigari ex creaturis, ut supra dictum est (q. 32. art. 1.); ergo vestigia Trinitatis non sunt in creatura.
2. PRAETEREA. Quidquid in creatura est, creatum est. Si igitur vestigium Trinitatis invenitur in creatura secundum aliquas proprietates suas, et omne creatum habet vestigium Trinitatis, oportet in unaquaque illarum inveniri etiam vestigium Trinitatis. Et sic in infinitum.
3. PRAETEREA. Effectus non repraesentat nisi suam causam: sed causalitas creaturarum pertinet ad naturam communem, non autem ad relationes, quibus personae distinguuntur, et numerantur; ergo in creatura non invenitur vestigium Trinitatis, sed solum unitatis essentiae.
SED CONTRA est, quod Augustinus dicit 6. de Trinit. cap. 10. quod Trinitatis vestigium in creatura apparet.
RESPONDEO dicendum, quod omnis effectus aliqualiter repraesentat suam causam, sed diversimode: nam aliquis effectus repraesentat solam causalitatem causae, non autem formam ejus, sicut fumus repraesentat ignem; et talis repraesentatio dicitur esse repraesentatio vestigii; vestigium enim demonstrat motum alicujus transeuntis, sed non qualis sit. Aliquis autem effectus repraesentat causam, quantum ad similitudinem formae ejus, sicut ignis generatus ignem generantem, et statua Mercurii Mercurium; et haec est repraesentatio imaginis. Processiones autem divinarum personarum attenduntur secundum actus intellectus, et voluntatis, sicut supra dictum est (q. 27. per tot.): nam Filius procedit ut Verbum intellectus, Spiritus Sanctus ut amor voluntatis. In creaturis igitur rationalibus, in quibus est intellectus, et voluntas, invenitur repraesentatio Trinitatis per modum imaginis, inquantum invenitur in eis verbum conceptum et amor procedens. Sed in creaturis omnibus invenitur repraesentatio Trinitatis per modum vestigii, inquantum in qualibet creatura inveniuntur aliqua, quae necesse est reducere in divinas personas, sicut in causam. Quaelibet euim creatura subsistit in suo esse, et habet formam, per quam determinatur ad speciem, et habet ordinem ad aliquid aliud. Secundum igitur quod est quaedam substantia creata, repraesentat causam, et principium; et sic demonstrat personam Patris, quid est principium non de principio. Secundum autem quod habet quamdam formam, et speciem, repraesentat Verbum, secundum quod forma artificiati est ex conceptione artificis. Secundum autem quod habet ordinem, repraesentat Spiritum Sanctum, inquantum est amor: quia ordo effectus ad aliquid alterum est ex voluntate creantis. Et ideo dicit August. in 6. lib. de Trin. (cap. 10. circa fin.) quod vestigium Trinitatis invenitur in unaquaque creatura, secundum quod unum aliquid est, et secundum quod aliqua specie formatur, et secundum quod quemdam ordinem tenet. Et ad haec etiam reducuntur illa tria, numerus, pondus et mensura, quae ponuntur Sap. 11. Nam mensura refertur ad substantiam rei limitatam suis principiis, numerus ad speciem, pondus ad ordinem. Et ad haec etiam reducuntur alia tria, quae ponit August. (in lib. de Nat. Bon. cap. 3.): modus, species, et ordo. Et ea, que ponit in lib. 83. QQ. (q. 18.), quod constat, quod discernitur, quod congruit. Constat enim aliquid per suam substantiam, discernitur per formam, congruit per ordinem. Et in idem de facili reduci possunt, quaecumque sic dicuntur.
AD PRIMUM ergo dicendum, quod repraesentatio vestigii attenditur secundum appropriata: per quem modum ex creaturis in Trinitatem divinarum personarum veniri potest, ut dictum est (in corp. et q. 32. art. 1.).
AD SECUNDUM dicendum, quod creatura est res proprie subsistens, in qua est praedicta tria invenire. Neque oportet, quod in quolibet eorum, quae ei insunt, haec tria inveniantur: sed secundum ea vestigium rei subsistenti attribuitur.
AD TERTIUM dicendum, quod etiam processiones personarum sunt causa, et ratio creationis aliquo modo, ut dictum est (art. praec.).


ARTICULUS VIII
245

UTRUM CREATIO ADMISCEATUR IN OPERIBUS NATURAE, ET ARTIS

(2. Dist. 1. q. 1. art. 3. ad 5. et Pot. q. 3. art. 8.).

AD OCTAVUM sic proceditur. Videtur, quod creatio admisceatur in operibus naturae, et artis. In qualibet enim operatione naturae, et artis producitur aliqua forma: sed non producitur ex aliquo, cum non habeat materiam partem sui; ergo producitur ex nihilo. Et sic in qualibet operatione naturae, et artis est creatio.
2. PRAETEREA. Effectus non est potior sua causa: sed in rebus naturalibus non invenitur aliquid agens, nisi forma accidentalis, quae est forma activa, vel passiva; non ergo per operationem naturae producitur forma substantialis. Relinquitur igitur, quod sit per creationem.
3. PRAETEREA. Natura facit sibi simile: sed quaedam inveniuntur generata in natura non ab aliquo sibi simili; sicut patet in animalibus generatis per putrefactionem; ergo eorum forma non est a natura, sed a creatione, et eadem ratio est de aliis.
4. PRAETEREA. Quod non creatur non est creatura. Si igitur in his, quae sunt a natura, non adjungatur creatio, sequitur, quod ea, quae sunt a natura, non sunt creaturae. quod est haereticum.
SED CONTRA est, quod August super Gen. ad lit. (lib. 5. cap. 11. 20.) distinguit opus propagationis, quod est opus naturae, ab opere creationis.
RESPONDEO dicendum, quod haec dubitatio inducitur propter formas, quas quidam posuerunt non incipere per actionem naturae, sed prius in materia extitisse, ponentes latitationem formarum. Et hoc accidit eis ex ignorantia materiae, qui nesciebant distinguere inter potentiam, et actum. Quia enim formae praeexistunt in materia, in potentia, posuerunt eas simpliciter praeexistere. Alii vero posuerunt formas dari, vel causari ab agente separato per modum creationis. Et secundum hoc cuilibet operationi naturae adjungitur creatio. Sed hoc accidit eis ex ignorantia formae. Non enim considerabant quod forma naturalis corporis non est subsistens, sed quo aliquid est. Et ideo; cum fieri, et creari non conveniat proprie nisi rei subsistenti, sicut supra dictum est (art. 4. huj. q.), formarum non est fieri, neque creari, sed concreata esse. Quod autem proprie fit ab agente naturali, est compositum, quod fit ex materia. Unde in operibus naturae non admiscetur creatio, sed praesupponitur ad operationem naturae.
AD PRIMUM ergo dicendum, quod formae incipiunt esse in actu, compositis factis, non quod ipsae fiant per se, sed per accidens tantum.
AD SECUNDUM dicendum, quod qualitates activae in natura agunt in virtute formarum substantialium: et ideo agens naturale non solum producit sibi simile secundum qualitatem, sed secundum speciem.
AD TERTIUM dicendum, quod ad generationem animalium imperfectorum sufficit agens universale, quod est virtus coelestis, cui assimilantur non secundum speciem, sed secundum analogiam quamdam. Neque oportet dicere, quod eorum formae creantur ab agente separato. Ad generationem vero animalium perfectorum non sufficit agens universale, sed requiritur agens proprium, quod est generans univocum.
AD QUARTUM dicendum, quod operatio naturae non est, nisi ex praesuppositione principiorum creatorum; et sic ea, quae per naturam fiunt, creaturae dicuntur.


QUAESTIO XLVI

DE PRINCIPIO DURATIONIS RERUM CREATARUM, IN TRES ARTICULOS DIVISA

Consequenter considerandum est de principio durationis rerum creatarum.

Et circa hoc quaeruntur tria.

Primo. Utrum creaturae semper fuerint.
Secundo. Utrum eas incoepisse sic articulus fidei.
Tertio. Quomodo Deus dicatur in principio coelum, et terram creasse.


ARTICULUS I
246

UTRUM UNIVERSITAS CREATURARUM SEMPER FUERIT

(2. Dist. 1. q. 1. art. 5. et Dist. 2. q. 1. art. 3. corp. et lib. 2. Contr. g. cap. 31. seqq. et Pot. q. 3. art. 17. et Quodl. 3. q. 14. art. 2. corp. et 1. Coel. lect. 6.).

AD PRIMUM sic proceditur. Videtur, quod universitas creaturarum, quae mundi nomine nuncupatur, non incoeperit, sed fuerit ab aeterno. Omne enim, quod incoepit esse, antequam fuerit, possibile fuit ipsum esse, alioquin impossibile fuisset ipsum fieri. Si ergo mundus incoepit esse, antequam inciperet, possibile fuit ipsum esse; sed quod possibile est esse, est materia, quae est in potentia ad esse, quod est per formam, et ad non esse, quod est per privationem; si ergo mundus incoepit esse, ante mundum fuit materia: sed non potest esse materia sine forma; materia autem mundi cum forma est mundus. Fuit ergo mundus, antequam esse inciperet, quod est impossibile.
2. PRAETEREA. Nihil, quod habet virtutem, ut sit semper, quandoque est, et quandoque non est, quia, ad quantum se extendit virtus alicujus rei, tamdiu est: sed omne incorruptibile habet virtutem, ut sit semper: non enim virtutem habet ad determinatum durationis tempus. Nullum ergo incorruptibile quandoque est, et quandoque non est: sed omne, quod incipit esse, quandoque est, et quandoque non est: nullum ergo incorruptibile incipit esse: sed multa sunt in mundo incorruptibilia, ut corpora coelestia, et omnes substantiae intellectuales: ergo mundus non incoepit esse.
3. PRAETEREA. Nullum ingenitum incoepit esse. Sed Philos. in 1. Phys. (tex. 82.), probat materia est ingenita. Et in 1. de Coelo, et Mundo (tex. 20.), quod coelum est ingenitum; non ergo universitas rerum incoepit esse.
4. PRAETEREA. Vacuum est, ubi non est corpus, sed possibile est esse; sed si mundus incoepit esse, ubi nunc est corpus mundi, prius non fuit aliquod corpus, et tamen poterat ibi esse, alioquin nunc ibi non esset; ergo ante mundum fuit vacuum, quod est impossibile.
5. PRAETEREA. Nihil de novo incipit moveri, nisi per hoc, quod movens, vel mobile aliter se habet nunc, quam prius: sed quod aliter se habet nunc, quam prius, movetur; ergo ante omnem motum de novo incipientem fuit aliquis motus; motus ergo semper fuit; ergo et mobile, quia motus non est, nisi in mobili.
6. PRAETEREA. Omne movens aut est naturale, aut est voluntarium: sed neutrum incipit movere, nisi aliquo motu praeexistente: natura enim semper eodem modo operatur. Unde, nisi praecedat aliqua immutatio vel in natura moventis, vel in mobili, non incipiet a movente naturali esse motus, qui non fuit prius. Voluntas autem absque sui immutatione retardat facere, quod proponit. Sed hoc non est, nisi per aliquam immutationem, quam imaginatur ad minus ex parte ipsius temporis: sicut qui vult facere domum cras, et non hodie, expectat aliquid futurum cras, quod hodie non est, et ad minus expectat, quod dies hodiernus transeat, et crastinus adveniat; quod sine mutatione non est, quia tempus est numerus motus. Relinquitur ergo, quod ante omnem motum de novo incipientem fuit alius motus; et sic idem, quod prius.
7. PRAETEREA. Quidquid est semper in principio, et semper in fine, nec incipere, nec desinere potest: quia quod incipit, non est in suo fine; quod autem desinit, non est in suo principio. Sed tempus semper est in suo principio, et fine, quia nihil est temporis, nisi nunc, quod est finis praeteriti, et principium futuri: ergo tempus nec incipere, nec desinere potest, et per consequens nec motus, cujus numerus tempus est.
8. PRAETEREA. Deus aut est prior mundo natura tantum, aut duratione. Si natura tantum, ergo, cum Deus sit ab aeterno, et mundus est ab aeterno. Si autem est prior duratione; prius autem, et posterius in duratione constituunt tempus; ergo ante mundum fuit tempus, quod est impossibile.
9. PRAETEREA. Posita causa sufficienti, ponitur effectus. Causa enim, ad quam non sequitur effectus, est causa imperfecta, indigens alio ad hoc, quod effectus sequatur: sed Deus est sufficiens causa mundi, et finalis ratione suae bonitatis, et exemplaris ratione suae sapientiae, et effectiva ratione suae potentiae, ut ex superioribus patet (q. 44. art. 1. 3. et 4.). Cum ergo Deus sit ab aeterno, et mundus fuit ab aeterno.
10. PRAETEREA. Cujus actio est aeterna, et effectus aeternus: sed actio Dei est ejus substantia, quae est aeterna; ergo et mundus est aeternus.
SED CONTRA est, quod dicitur Joan. 17.: Clarifica me, Pater, apud temetipsum claritate, quam habui, priusquam mundus fieret. Et Proverb. 8.: Dominus possedit me in initio viarum suarum, antequam quidquam faceret a principio.
RESPONDEO dicendum, nihil praeter Deum ab aeterno fuisse. Et hoc quidem ponere non est impossibile. Ostensum est enim supra (q. 19. art. 4.) quod voluntas Dei est causa rerum. Sic ergo aliqua necesse est esse, sicut necesse est, Deum velle illa, cum necessitas effectus ex necessitate causae dependeat, ut dicitur in 5. Metaph. (elicitur ex tex. 6.). Ostensum est autem supra (q. 19. art. 3.) quod, absolute loquendo, non est necesse, Deum velle aliquid, nisi seipsum. Non est ergo necessarium Deum velle, quod mundus fuerit semper. Sed eatenus mundus est, quatenus Deus vult illum esse, cum esse mundi ex voluntate Dei dependeat, sicut ex sua causa. Non est igitur necessarium mundum semper esse. Unde nec demonstrative probari potest. Nec rationes, quas ad hoc Arist. inducit (lib. 8. Phys.), sunt demonstrativae simpliciter, sed secundum quid, scilicet ad contradicendum rationibus antiquorum ponentium mundum incipere secundum quosdam modos in veritate impossibiles. Et hoc apparet ex tribus. Primo quidem, quia tam in 8. Phys. (loc. nunc cit.), quam in 1. de Coel. (tex. 101. et seq.) praemittit quasdam opiniones, ut Anax. et Emped. et Plat. contra quos rationes contradictorias inducit. Secundo, quia ubicumque de hac materia loquitur, inducit testimonia antiquorum. Quod non est demonstratoris, sed probabiliter persuadentis. Tertio, quia expresse dicit in 1. lib. Topic. (cap. 9.), quod quaedam sunt problemata dialectica, de quibus rationes non habemus: ut, utrum mundus sit aeternus.
AD PRIMUM ergo dicendum, quod antequam mundus esset, possibile fuit mundum esse, non quidem secundum potentiam passivam, quae est materia, sed secundum potentiam activam Dei. Et etiam, secundum quod dicitur aliquid absolute possibile, non secundum aliquam potentiam, sed ex sola habitudine terminorum, qui sibi non repugnant, secundum quod possibile opponitur impossibili, ut patet per Philos. in 5. Metaph. (tex. 17.).
AD SECUNDUM dicendum, quod illud, quod habet virtutem, ut sit semper, ex quo habet illam virtutem, non quandoque est, et quandoque non est, sed antequam haberet illam virtutem, non fuit. Unde haec ratio, quae ponitur ab Aristot. in 1. de Coel. (tex. 120.), non concludit simpliciter, quod incorruptibilia non incoeperunt esse, sed quod non incoeperunt esse per modum naturalem, quo generabilia, et corruptibilia incipiunt esse.
AD TERTIUM dicendum, quod Arist. in 1. Phys. (loc. cit. in arg.) probat materiam esse ingenitam per hoc, quod non habet subjectum, de quo sit: in 1. autem de Coel. et Mund. (loc. cit. in arg.) probat coelum ingenitum, quia non habet contrarium, ex quo generetur. Unde patet, quod per utrumque non concluditur, nisi quod materia, et coelum non incoeperunt per generationem, ut quidam ponebant, praecipue de coelo. Nos autem dicimus, quod materia, et coelum producta sunt in esse per creationem, ut ex dictis (q. 44. art. 1. et 2.) patet.
AD QUARTUM dicendum, quod ad rationem vacui non sufficit, in quo nihil est, sed requiritur, quod sit spatium capax corporis, in quo non sit corpus, ut patet per Arist. in 4. Phys. (tex. 60.). Nos autem dicimus, non fuisse locum, aut spatium ante mundum.
AD QUINTUM dicendum, quod primus motor semper eodem modo se habuit: primum autem mobile non semper eodem modo se habuit, quia incoepit esse, cum prius non fuisset: sed hoc non fuit per mutationem, sed per creationem, quae non est mutatio, ut supra dictum est (q. 45. art. 2. ad 2.). Unde patet, quod haec ratio, quam ponit Arist. in 8. Phys., procedit contra eos, qui ponebant mobilia aeterna, sed motum non aeternum, ut patet ex opinionibus Anax. et Emped. Nos autem ponimus, ex quo mobilia incoeperunt, semper fuisse motum.
AD SEXTUM dicendum, quod primum agens est agens voluntarium. Et quamvis habuit voluntatem aeternam producendi aliquem effectum, non tamen producit aeternum effectum. Nec est necesse, quod praesupponatur aliqua mutatio, nec etiam propter imaginationem temporis. Aliter enim est intelligendum de agente particulari, quod praesupponit aliquid, et causat alterum, et aliter de agente universali, quod producit totum, sicut agens particulare producit formam, et praesupponit materiam; unde oportet, quod formam inducat secundum proportionem ad debitam materiam. Unde rationabiliter in ipso consideratur, quod inducit formam in talem materiam, et non in aliam ex differentia materiae ad materiam. Sed hoc non rationabiliter consideratur in Deo, qui simul producit formam, et materiam, sed consideratur rationabiliter in eo, quod ipse producit materiam congruam formae, et fini. Agens autem particulare praesupponit tempus, sicut et materiam. Unde rationabiliter consideratur in eo, quod agit in tempore posteriori, et non in priori secundum imaginationem successionis temporis post tempus. Sed in agente universali, quod producit rem, et tempus, non est considerare, quod agat nunc, et non prius secundum imaginationem temporis post tempus, quasi tempus praesupponatur ejus actioni, sed considerandum est in eo, quod dedit effectui suo tempus, quantum voluit, et secundum quod conveniens fuit ad suam potentiam demonstrandam. Manifestius enim mundus ducit in cognitionem divinae potentiae creantis, si mundus non semper fuit, quam si semper fuisset: omne enim, quod non semper fuit, manifestum est habere causam: sed non ita manifestum est de eo, quod semper fuit.
AD SEPTIMUM dicendum, quod sicut dicitur in 4. Physic. (tex. 100.), prius, et posterius est in tempore, secundum quod prius, et posterius est in motu. Unde principium, et finis accipienda sunt in tempore, sicut et in motu. Supposita autem aeternitate motus, necesse est, quod quodlibet momentum in motu acceptum sit principium, et terminus motus. Quod non oportet, si motus incipiat. Et eadem ratio est de nunc temporis. Et sic patet, quod ratio illa instantis nunc, quod semper sit principium, et finis temporis, praesupponit aeternitatem temporis, et motus. Unde Aristoteles hanc rationem inducit in 8. Phys. (tex. 10.) contra eos, qui ponebant aeternitatem temporis, sed negabant aeternitatem motus.
AD OCTAVUM dicendum, quod Deus est prior mundo duratione. Sed ly prius non designat prioritatem temporis, sed aeternitatis. Vel dicendum, quod designat aeternitatem temporis imaginati, et non realiter existentis; sicut, cum dicitur: Supra coelum nihil est, ly supra designat locum imaginatum tantum, secundum quod possibile est imaginari, dimensionibus coelestis corporis dimensiones alias superaddi.
AD NONUM dicendum, quod, sicut effectus sequitur a causa agente naturaliter secundum modum suae formae, ita sequitur ab agente per voluntatem secundum formam ab eo praeconceptam, et definitam, ut ex superioribus patet (q. 14. art. 8. et q. 41. art. 2.). Licet igitur Deus ab aeterno fuerit sufficiens causa mundi, non tamen oportet, quod ponatur mundus ab eo productus, nisi secundum quod est in praedefinitione suae voluntatis, ut scilicet habeat esse post non esse, ut manifestius declaret suum auctorem.
AD DECIMUM dicendum, quod, posita actione, sequitur effectus secundum exigentiam formae, quae est principium actionis. In agentibus autem per voluntatem, quod conceptum est, et praedefinitum, accipitur ut forma, quae est principium actionis. Ex actione igitur Dei aeterna non sequitur effectus aeternus, sed qualem Deus voluit, ut scilicet haberet esse post non esse.


ARTICULUS II
247

UTRUM MUNDUM INCOEPISSE SIT ARTICULUS FIDEI

(Locis supra art. 1. adductis).

AD SECUNDUM sic proceditur. Videtur, quod mundum incoepisse non sit articulus fidei, sed conclusio demonstrabilis. Omne enim factum habet principium suae durationis: sed demonstrative probari potest, quod Deus sit causa effectiva mundi, et hoc etiam probabiliores Philosophi posuerunt; ergo demonstrative probari potest, quod mundus incoeperit.
2. PRAETEREA. Si necesse est dicere, quod mundus factus est a Deo: aut ergo ex nihilo, aut ex aliquo: sed non ex aliquo: quia sic materia mundi praecessisset mundum, contra quod procedunt rationes Aristotelis ponentis (lib. 1. de Coelo, tex. 20.) coelum ingenitum; ergo oportet dicere, quod mundus sit factus ex nihilo. Et sic habet esse post non esse, ergo oportet, quod esse incoeperit.
3. PRAETEREA. Omne, quod operatur per intellectum, a quodam principio operatur, ut patet in omnibus artificialibus: sed Deus est agens per intellectum; ergo a quodam principio operatur. Mundus igitur, qui est ejus effectus, non fuit semper.
4. PRAETEREA. Manifeste apparet, artes aliquas, et habitationes regionum ex determinatis temporibus incoepisse: sed hoc non esset, si mundus semper fuisset. Mundum igitur non semper fuisse manifestum est.
5. PRAETEREA. Certum est, nihil Deo aequari posse: sed, si mundus semper fuisset, aequipararetur Deo in duratione: ergo certum est, non semper mundum fuisse.
6. PRAETEREA. Si mundus semper fuit, infiniti dies praecesserunt diem istum: sed infinita non est pertransire; ergo numquam fuisset perventum ad hunc diem: quod est manifeste falsum.
7. PRAETEREA. Si mundus fuit aeternus, et generatio fuit ab aeterno, ergo unus homo genitus est ab alio in infinitum: sed pater est causa efficiens filii, ut dicitur in 2. Phys. (tex. 29.); ergo in causis efficientibus est procedere in infinitum, quod improbatur in 2. Metaph. (tex. 5.).
8. PRAETEREA. Si mundus, et generatio semper fuit, infiniti homines praecesserunt: sed anima hominis est immortalis; ergo infinitae animae humanae nunc essent actu, quod est impossibile; ergo ex necessitate sciri potest, quod mundus incoeperit, et non sola fide tenetur.
SED CONTRA. Fidei articuli demonstrative probari non possunt, quia fides de non apparentibus est, ut dicitur ad Hebr. 11.: sed Deum esse creatorem mundi sic, quod mundus incoeperit esse, est articulus fidei. Dicimus enim: Credo in unum Deum, etc. Et iterum Gregorius dicit in hom. 1. in Ezech. (non remote a princ.), quod Moyses prophetizavit de praeterito, dicens: In principio creavit Deus coelum, et terram, in quo novitas mundi traditur; ergo novitas mundi habetur tantum per revelationem et ideo non potest probari demonstrative.
RESPONDEO dicendum, quod mundum non semper fuisse sola fide tenetur, et demonstrative probari non potest; sicut et supra de mysterio Trinitatis dictum est (q. 32. art. 1.). Et hujus ratio est, quia novitas mundi non potest demonstrationem recipere ex parte ipsius mundi. Demonstrationis enim principium est quod quid est. Unumquodque autem secundum rationem suae speciei abstrahit ab hic, et nunc; propter quod dicitur, quod universalia sunt ubique, et semper. Unde demonstrari non potest, quod homo, aut coelum, aut lapis non semper fuit. Similiter etiam neque ex parte causae agentis, quae agit per voluntatem. Voluntas enim Dei ratione investigari non potest, nisi circa ea, quae absolute necesse est Deum velle. Talia autem non sunt, quae circa creaturas vult, ut dictum est (q. 19. art. 3.). Potest autem voluntas divina homini manifestari per revelationem, cui fides innititur. Unde mundum incoepisse est credibile, non autem demonstrabile, vel scibile. Et hoc utile est, ut consideretur, ne forte aliquis, quod fidei est, demonstrare praesumens, rationes non necessarias inducat, quae praebeant materiam irridendi infidelibus existimantibus nos propter hujusmodi rationes credere, quae fidei sunt.
AD PRIMUM ergo dicendum, quod, sicut dicit August. 11. de Civit. Dei, (cap. 4. post princ.) Philosophorum ponentium aeternitatem mundi duplex fuit opinio. Quidam enim posuerunt, quod substantia mundi non sit a Deo. Et horum est intolerabilis error. Et ideo ex necessitate refellitur. Quidam autem sic posuerunt mundum aeternum, quod tamen mundum a Deo factum dixerunt. Non enim mundum temporis volunt habere, sed suae creationis initium, ut quodam modo vix intelligibili semper sit factus. Id autem, quomodo intelligant, innuerunt [al. invenerunt] ut idem dicit in 10. de Civ. Dei cap. 31.: Sicut enim, inquit, si pes ex aeternitate semper fuisset in pulvere, semper subesset vestigium, quod a calcante factum nemo dubitaret: sic et mundus semper fuit, semper existente qui fecit. Ed ad hoc intelligendum considerandum est, quod causa efficiens, quae agit per motum, de necessitate praecedit tempore suum effectum; quia effectus non est, nisi in termino actionis: agens autem omne oportet esse principium actionis. Sed, si actio sit instantanea, et non successiva, non est necessarium, faciens esse prius facto duratione, sicut patet in illuminatione. Unde dicunt, quod non sequitur ex necessitate, si Deus est causa activa mundi, quod sit prior mundo duratione; quia creatio, qua mundum produxit, non est mutatio successiva, ut supra dictum est (q. 45. art. 2.).
AD SECUNDUM dicendum, quod illi, qui ponerent mundum aeternum, dicerent mundum factum a Deo ex nihilo, non quod factus sit post nihilum, secundum quod nos intelligimus per nomen creationis, sed quia non est factus de aliquo. Et sic etiam non recusant aliqui eorum creationis nomen, ut patet ex Avicenna in sua metaph. (lib. 9. cap. 4.).
AD TERTIUM dicendum, quod illa est ratio Anax. quae ponitur in 8. Physic. (tex 15.): sed non de necessitate concludit, nisi de intellectu, qui deliberando investigat, quid agendum sit, quod est simile motui. Talis autem est intellectus humanus sed non divinus, ut supra patet (q. 14. art. 7. et art. 12.).
AD QUARTUM dicendum, quod ponentes aeternitatem mundi ponunt aliquam regionem infinities esse mutatam de inhabitabili in habitabilem, et e converso. Et similiter ponunt, quod artes propter diversas corruptiones, et accidentia infinities fuerunt inventae, et iterum corruptae. Unde Aristot. dicit in lib. 1. Meteor. (cap. ult.) quod ridiculum est ex hujusmodi particularibus mutationibus opinionem accipere de novitate mundi totius.
AD QUINTUM dicendum, quod, etsi mundus semper fuisset, non tamen parificaretur Deo in aeternitate, ut dicit Boetius in fine de Consol. (lib. 5. pros. 6.) quia esse divinum est esse totum simul absque successione. Non autem sic est de mundo.
AD SEXTUM dicendum, quod transitus semper intelligitur a termino in terminum. Quaecumque autem praeterita dies signetur, ab illa usque ad istam sunt finiti dies, qui pertransiri poterunt. Objectio autem procedit, ac si, positis extremis, sint media infinita.
AD SEPTIMUM dicendum, quod in causis efficientibus impossibile est procedere in infinitum per se: ut puta, si causae, quae per se requiruntur ad aliquem effectum, multiplicarentur in infinitum: sicut si lapis moveretur a baculo, et baculus a manu, et hoc in infinitum. Sed per accidens in infinitum procedere in causis agentibus non reputatur impossibile: ut puta, si omnes causae, quae in infinitum multiplicantur, non teneant ordinem, nisi unius causae, sed earum multiplicatio sit per accidens: sicut artifex agit multis martellis per accidens, quia unus post unum frangitur. Accidit ergo huic martello, quod agat post actionem alterius martelli. Et similiter accidit huic homini, inquantum generat, quod sit generatus ab alio: generat enim, inquantum homo, et non inquantum est filius alterius hominis. Omnes enim homines generantes habent gradum unum in causis efficientibus, scilicet gradum particularis generantis. Unde non est impossibile, quod homo generetur ab homine in infinitum: esset autem impossibile, si generatio hujus hominis dependeret ab hoc homine, et a corpore elementari, et a sole, et sic in infinitum.
AD OCTAVUM dicendum, quod hanc rationem ponentes aeternitatem mundi multipliciter effugiunt. Quidam enim non reputant impossibile esse infinitas animas actu, ut patet in Metaph. Algazelis dicentis, hoc esse infinitum per accidens: sed hoc improbatum est superius (q. 7. art. 4.). Quidam vero dicunt animam corrumpi cum corpore. Quidam vero, quod ex omnibus animabus remanet una tantum. Alii vero, ut August. dicit (serm. 14. de Temp. cap. 4. et 5. Idem etiam lib. de Haeres. haeres. 46. et lib. 12. de Civit. Dei cap. 13.), posuerunt propter hoc circuitum animarum, ut scilicet animae separatae a corporibus post determinata temporum curricula iterum redirent ad corpora; de quibus omnibus in sequentibus est agendum. Considerandum tamen, quod haec ratio particularis est. Unde posset dicere aliquis, quod mundus fuit aeternus, vel saltem aliqua creatura, ut Angelus, non autem homo. Nos autem intendimus universaliter, an aliqua creatura fuerit ab aeterno.


ARTICULUS III
248

UTRUM CREATIO RERUM FUERIT IN PRINCIPIO TEMPORIS

(2. Dist. 1. q. 1. art. 6. ad 3. et Quodl. 5. q. 1. art. 1. corp. et opusc. 9. q. 100.).

AD TERTIUM sic proceditur. Videtur quod creatio rerum non fuerit in principio temporis. Quod enim non est in tempore, non est in aliquo temporis, sed creatio rerum non fuit in tempore. Per creationem enim rerum substantia in esse producta est: tempus autem non mensurat substantiam rerum, et praecipue incorporalium; ergo creatio non fuit in principio temporis.
2. PRAETEREA. Philosophus probat (lib. 6. Phys. tex. 40. et seqq.), quod omne, quod fit, fiebat; et sic omne fieri habet prius, et posterius. In principio autem temporis cum sit indivisibile, non est prius, et posterius; ergo cum creari sit quoddam fieri, videtur, quod res non sint creatae in principio temporis.
3. PRAETEREA. Ipsum etiam tempus creatum est: sed non potest creari in principio temporis, cum tempus sit divisibile, principium autem temporis indivisibile; non ergo creatio rerum fuit in principio temporis.
SED CONTRA est, quod Gen. 1. dicitur: In principio creavit Deus coelum, et terram.
RESPONDEO dicendum, quod illud verbum Gen. 1.: In principio creavit Deus coelum, et terram, tripliciter exponitur, ad excludendum tres errores. Quidam enim posuerunt, mundum semper fuisse, et tempus non habere principium. Et ad hoc excludendum exponitur: In principio, scilicet temporis.
Quidam vero posuerunt duo esse creationis principia, unum bonorum, aliud malorum. Et ad hoc excludendum exponitur: In principio, idest in Filio. Sicut enim principium effectivum appropriatur Patri propter potentiam, ita principium exemplare appropriatur Filio propter sapientiam: ut, sicut dicitur Ps. 103.: Omnia in sapientia fecisti, ita intelligatur Deum omnia fecisse in principio, idest in Filio, secundum illud Apostoli ad Coloss. 1.: In ipso, scilicet Filio, condita sunt universa. Alii vero dixerunt, corporalia esse creata a Deo mediantibus creaturis spiritualibus. Et ad hoc excludendum exponitur: In principio creavit Deus coelum, et terram, idest, ante omnia. Quatuor enim ponuntur simul creata, scilicet coelum empyreum, materia corporalis, quae nomine terrae intelligitur, tempus, et natura angelica.
AD PRIMUM ergo dicendum, quod non dicuntur in principio temporis res esse creatae, quasi principium temporis creationis sit mensura; sed quia simul cum tempore coelum, et terra creata sunt.
AD SECUNDUM dicendum, quod verbum illud Philosophi intelligitur de fieri, quod est per motum, vel quod est terminus motus. Quia, cum in quolibet motu sit accipere prius, et posterius, ante quodcumque signum in motu signato, dum scilicet aliquid est in moveri, et fieri, est accipere prius, et etiam aliquid post ipsum; quia quod est in principio motus, vel in termino, non est in moveri. Creatio autem neque est motus, neque terminus motus, ut supra dictum est (q. praec. art. 2. et 3.). Unde sic aliquid creatur, quod non prius creabatur.
AD TERTIUM dicendum, quod nihil fit, nisi secundum quod est. Nihil autem est temporis, nisi nunc: unde non potest fieri, nisi secundum aliquod nunc: non quia in ipso primo nunc sit tempus, sed quia ab eo incipit tempus.


QUAESTIO XLVII

DE DISTINCTIONE RERUM IN COMMUNI, IN TRES ARTICULOS DIVISA

Post productionem creaturarum in esse considerandum est de distinctione rerum. Erit autem haec consideratio tripartita. Nam primo considerabimus de distinctione rerum in communi. Secundo de distinctione boni, et mali. Tertio de distinctione spiritualis, et corporalis creaturae.

Circa primum quaeruntur tria.

Primo. De ipsa rerum multitudine, seu distinctione.
Secundo. De earum inaequalitate.
Tertio. De unitate mundi.


ARTICULUS I
249

UTRUM RERUM MULTITUDO, ET DISTINCTIO SIT A DEO

(Lib. 2. Contr. g. cap. 39. usq. 45. inclus. et lib. 3. cap. 97. et Pot. q. 3. art. 1. ad 9. et art. 16. corp. et Opusc. 2. cap. 71. 72. et 102. et 12. Metaph. lect. 2. in fin.).

AD PRIMUM sic proceditur. Videtur, quod rerum multitudo, et distinctio non sit a Deo. Unum enim semper natum est unum facere: sed Deus est maxime unus, ut ex praemissis patet (q. 11. art. 4.); ergo non producit, nisi unum effectum.
2. PRAETEREA. Exemplatum assimilatur suo exemplari: sed Deus est causa exemplaris sui effectus, ut supra dictum est (q. 44. art. 3.); ergo cum Deus sit unus, effectus ejus est unus tantum, et non distinctus.
3. PRAETEREA. Ea, quae sunt ad finem, proportionantur fini: sed finis creaturae est unus, scilicet divina bonitas, ut supra ostensum est (q. 44. art. 4.); ergo effectus Dei non est nisi unus.
SED CONTRA est, quod dicitur Gen. 1., quod Deus distinxit lucem a tenebris, et divisit aquas ab aquis; ergo distinctio, et multitudo rerum est a Deo.
RESPONDEO dicendum, quod causam distinctionis rerum multipliciter aliqui assignaverunt. Quidam enim attribuerunt eam materiae, vel soli, vel simul cum agente: soli quidem materiae, sicut Democritus, et omnes antiqui naturales, ponentes solam causam materialem, secundum quos distinctio rerum provenit a casu secundum motum materiae. Materiae vero, et agenti simul distinctionem, et multitudinem rerum attribuit Anaxagoras, qui posuit intellectum distinguentem res, extrahendo quod erat permixtum in materia. Sed hoc non potest stare propter duo. Primo quidem, quia supra ostensum est (q. 44. art. 2.), quod etiam ipsa materia a Deo creata est. Unde oportet et distinctionem, si qua est ex parte materiae, in altiorem causam reducere. Secundo, quia materia est propter formam, et non e converso; distinctio autem rerum est per formas proprias. Non ergo distinctio est in rebus propter materiam; sed potius e converso in materia creata est difformitas, ut esset diversis formis accommodata.
Quidam vero attribuerunt distinctionem rerum secundis agentibus, sicut Avicenna, qui dixit, quod Deus, intelligendo se, produxit intelligentiam primam, in qua, quia non est suum esse, ex necessitate incidit compositio potentiae, et actus, ut infra patebit (q. 50. art. 2.). Sic igitur prima intelligentia, inquantum intelligit causam primam, produxit secundam intelligentiam; inquantum autem intelligit se, secundum quod est in potentia, produxit corpus coeli, quod movet; inquantum vero intelligit se, secundum illud quod habet de actu, produxit animam coeli. Sed hoc non potest stare propter duo. Primo quidem, quia supra ostensum est (q. 45. art. 5.), quod creare solius Dei est. Unde ea, quae non possunt causari, nisi per creationem, a solo Deo producuntur; et haec sunt omnia, quae non subjacent generationi, et corruptioni. Secundo, quia secundum hanc positionem non proveniret ex intentione primi agentis universitas rerum, sed ex concursu multarum causarum agentium: tale autem dicimus provenire a casu. Sic igitur complementum universi, quod in diversitatem rerum consistit, esset a casu: quod est impossibile.
Unde dicendum est, quod distinctio rerum, et multitudo est ex intentione primi agentis, quod est Deus: produxit enim res in esse propter suam bonitatem communicandam creaturis, et per eas repraesentandam. Et quia per unam creaturam sufficienter repraesentari non potest, produxit multas creaturas, et diversas; ut, quod deest uni ad repraesentandam divinam bonitatem, suppleatur ex alia. Nam bonitas, quae in Deo est simpliciter, et uniformiter, in creaturis est multipliciter, et divisim. Unde perfectius participat divinam bonitatem, et repraesentat eam totum universum, quam alia quaecumque creatura. Et quia ex divina sapientia est causa distinctionis rerum, ideo Moyses dicit, res esse distinctas verbo Dei, quod est conceptio sapientiae. Et hoc est, quod dicitur Gen. 1.: Dixit Deus: Fiat lux. Et divisit lucem a tenebris.
AD PRIMUM ergo dicendum, quod agens per naturam, agit per formam per quam est, quae unius tantum est una. Ed ideo non agit, nisi unum. Agens autem voluntarium, quale est Deus, ut supra ostensum est (q. 19. art. 4.), agit per formam intellectam. Cum igitur Deum multa intelligere non repugnet unitati, et simplicitati ipsius, ut supra ostensum est (q. 15. art. 2.), relinquitur, quod, licet sit unus, possit multa facere.
AD SECUNDUM dicendum, quod ratio illa teneret de exemplato, quod perfecte repraesentat exemplar, quod non multiplicatur, nisi materialiter. Unde imago increata, quae est perfecta, est una tantum. Sed nulla creatura repraesentat perfecte exemplar primum, quod est divina essentia: et ideo potest per multa repraesentari. Et tamen, secundum quod ideae dicuntur exemplaria, pluralitati rerum correspondet in mente divina pluralitas idearum.
AD TERTIUM dicendum, quod in speculativis medium demonstrationis, quod perfecte demonstrat conclusionem, est unum tantum. Sed media probabilia sunt multa. Et similiter in operativis, quando id, quod est ad finem, adaequat, ut ita dixerim, finem, non requiritur, quod sit nisi unum tantum: sed creatura non sic se habet ad finem, qui est Deus: unde oportuit creaturas multiplicari.


ARTICULUS II
250

UTRUM INAEQUALITAS RERUM SIT A DEO

(Lib. 2. Contr. g. cap. 44. 45. et lib. 3. cap. 97. et Pot. q. 3. art. 16. et de Anima art. 7. corp.).

AD SECUNDUM sic proceditur. Videtur, quod inaequalitas rerum non sit a Deo. Optimi enim est optima adducere: sed inter optima unum non est majus altero; ergo Dei, qui est optimus, est omnia aequalia facere.
2. PRAETEREA. Aequalitas est effectus unitatis, ut dicitur in 5. Metaph. (tex. 20.): sed Deus est unus; ergo fecit omnia aequalia.
3. PRAETEREA. Justitiae est inaequalia inaequalibus dare: sed Deus est justus in omnibus operibus suis: cum ergo operationi ejus, qua esse rebus communicat, non praesupponatur aliqua inaequalitas rerum, videtur, quod fecerit omnia aequalia.
SED CONTRA est, quod dicitur Eccli. 33.: Quare dies diem superat, et iterum lux lucem, et annus annum, sol solem? A Domini scientia separata sunt.
RESPONDEO dicendum, quod Origenes volens excludere positionem ponentium distinctionem in rebus ex contrarietate principiorum boni, et mali, posuit, a Deo a principio omnia creata esse aequalia. Dicit enim, quod Deus primo creavit creaturas rationales tantum, et omnes aequales. In quibus primo exorta est inaequalitas ex libero arbitrio, quibusdam conversis in Deum secundum magis, et minus, quibusdam etiam secundum magis, et minus a Deo aversis. Illae igitur rationales creaturae, quae ad Deum per liberum arbitrium conversae sunt, promotae sunt ad diversos ordines angelorum pro diversitate meritorum. Illae autem, quae aversae sunt a Deo, sunt corporibus alligatae diversis secundum diversitatem peccati: et hanc causam dicit esse creationis, et diversitatis corporum.
Sed secundum hoc universitas corporalium creaturarum non esset propter bonitatem Dei communicandam creaturis, sed ad puniendum peccatum. Quod est contra illud, quod dicitur Gen. 1.: Vidit Deus cuncta, quae fecerat, et erant valde bona. Et, ut August. dicit lib. 11. de Civ. Dei cap. 23.: Quid stultius dici potest, quam istum solem, ut in uno mundo unus esset, non decori pulchritudinis, vel saluti rerum corporalium consuluisse artificem Deum; sed hoc potius evenisse, quia una anima sic peccaverat? Ac per hoc, si centum animae peccassent, centum soles haberet hic mundus.
Et ideo dicendum est, quod, sicut sapientia Dei est causa distinctionis rerum, ita et inaequalitatis. Quod sic patet. Duplex enim distinctio invenitur in rebus. Una formalis in his, quae differunt specie; alia vero materialis in his, quae differunt numero tantum. Cum autem materia sit propter formam, distinctio materialis est propter formalem. Unde videmus, quod in rebus incorruptibilibus non est nisi unum individuum unius speciei; quia species sufficienter conservatur in uno. In generabilibus autem, et corruptibilibus sunt multa individua unius speciei ad conservationem speciei. Ex quo patet, quod principalior est distinctio formalis, quam materialis. Distinctio autem formalis semper requirit inaequalitatem; quia, ut dicitur in 8. Metaph. (tex. 10.), formae rerum sunt sicut numeri, in quibus species variantur per additionem, vel subtractionem unitatis. Unde in rebus naturalibus gradatim species ordinate esse videntur. Sicut mixta perfectiora sunt elementis, et plantae corporibus mineralibus, et animalia plantis, et homines aliis animalibus; et in singulis horum una species perfectior aliis invenitur. Sicut ergo divina sapientia causa est distinctionis rerum propter perfectionem universi, ita et inaequalitatis. Non enim esset perfectum universum, si tantum unus gradus bonitatis inveniretur in rebus.
AD PRIMUM ergo dicendum, quod optimi agentis est producere totum effectum suum optimum, non tamen quod quamlibet partem totius faciat optimam simpliciter, sed optimam secundum proportionem ad totum. Tolleretur enim bonitas animalis, si quaelibet pars ejus oculi haberet dignitatem. Sic igitur et Deus totum universum constituit optimum secundum modum creaturae, non autem singulas creaturas, sed unam alia meliorem; et ideo de singulis creaturis dicitur Gen. 1.: Vidit Deus lucem, quod esset bona, et similiter de singulis. Sed de omnibus simul dicitur: Vidit Deus cuncta, quae fecerat, et erant valde bona.
AD SECUNDUM dicendum, quod primum quod procedit ab unitate, est aequalitas, et deinde procedit multiplicitas. Et ideo a Patre, cui secundum August. (lib. 1. de Doctr. Christ. cap. 5.) appropriatur unitas, processit Filius, cui appropriatur aequalitas, et deinde creatura, cui competit inaequalitas: sed tamen etiam a creaturis participatur quaedam aequalitas, scilicet proportionis.
AD TERTIUM dicendum, quod ratio illa est, quae movit Origen. (lib. 1. Periar. cap. 7.), sed non habet locum, nisi in retributione praemiorum, quorum inaequalitas debetur inaequalibus meritis. Sed in constitutione rerum non est inaequalitas partium per quamcumque inaequalitatem praecedentem, vel meritorum, vel etiam dispositionis materiae, sed propter perfectionem totius, ut patet etiam in operibus artis; non enim propter hoc differt tectum a fundamento, quia habet diversam materiam: sed, ut sit domus perfecta ex diversis partibus, quaerit artifex diversam materiam; et faceret eam, si posset.


ARTICULUS III
251

UTRUM SIT UNUS MUNDUS TANTUM

(Pot. q. 3. art. 16. ad. 1. et 12. Metaph. lect. 10. et 1. Coel. lect. 16. usq. 22.).

AD TERTIUM sic proceditur. Videtur, quod non sit unus mundus tantum, sed plures. Quia, ut August. dicit in lib. 83. QQ. (q. 46. versus fin.), inconveniens est dicere, quod Deus sine ratione res creavit: sed ea ratione, qua creavit unum, potuit creare multos, cum ejus potentia non sit limitata ad unius mundi creationem, sed est infinita, ut supra ostensum est (q. 7. art. 1. et q. 25. art. 2.); ergo Deus plures mundos produxit.
2. PRAETEREA. Natura facit, quod melius est, et multo magis Deus: sed melius esset esse plures mundos, quam unum, quia plura bona paucioribus meliora sunt; ergo plures mundi facti sunt a Deo.
3. PRAETEREA. Omne, quod habet formam in materia, potest multiplicari secundum numerum, manente eadem specie; quia multiplicatio secundum numerum est ex materia: sed mundus habet formam in materia. Sicut enim, cum dico, homo, significo formam: cum autem dico, hic homo, significo formam in materia: ita, cum dicitur, mundus, significatur forma: cum autem dicitur, hic mundus, significatur forma in materia; ergo nihil prohibet esse plures mundos.
SED CONTRA est, quod dicitur Joan. 1.: Mundus per ipsum factus est. Ubi singulariter mundum nominavit, quasi uno solo mundo existente.
RESPONDEO dicendum, quod ipse ordo in rebus sic a Deo creatis existens unitatem mundi manifestat. Mundus enim iste unus dicitur unitate ordinis, secundum quod quaedam ad alia ordinantur. Quaecumque autem sunt a Deo, ordinem habent ad invicem, et ad ipsum Deum, ut supra ostensum est (q. 11. art. 3. et q. 21. art. 1. ad 3.). Unde necesse est, quod omnia ad unum mundum pertineant. Et ideo illi potuerunt ponere plures mundos, qui causam mundi non posuerunt aliquam sapientiam ordinantem, sed casum; ut Democritus, qui dixit, ex concursu atomorum factum esse hunc mundum, et alios infinitos.
AD PRIMUM ergo dicendum, quod haec ratio est, quare mundus est unus, quia debent omnia esse ordinata uno ordine, et ad unum. Propter quod Arist. in 12. Metaph. (tex. 52.), ex unitate ordinis in rebus existentis concludit unitatem Dei gubernantis. Et Plato (in Timaeo, aliquantum a princ.), ex unitate exemplaris probat unitatem mundi, quasi exemplati.
AD SECUNDUM dicendum, quod nullum agens intendit pluralitatem materialem ut finem; quia materialis multitudo non habet certum terminum, sed de se tendit in infinitum: infinitum autem repugnat rationi finis. Cum autem dicitur, plures mundos esse meliores, quam unum, hoc dicitur secundum multitudinem materialem. Tale autem melius non est de intentione Dei agentis: quia eadem ratione dici posset, quod, si fecisset duos, melius esset, quod essent tres: et sic in infinitum.
AD TERTIUM dicendum, quod mundus constat ex sua tota materia. Non enim est possibile esse aliam terram, quam istam; quia omnis terra ferretur naturaliter ad hoc medium, ubicumque esset. Et eadem ratio est de aliis corporibus, quae sunt partes mundi.


QUAESTIO XLVIII

DE DISTINCTIONE RERUM IN SPECIALI, IN SEX ARTICULOS DIVISA

Deinde considerandum est de distinctione rerum in speciali. Et primo de distinctione boni, et mali. Deinde de distinctione spiritualis, et corporalis creaturae.

Circa primum quaerendum est de malo, et de causa mali.

Circa malum quaeruntur sex.

Primo. Utrum malum sit natura aliqua.
Secundo. Utrum malum inveniatur in rebus.
Tertio. Utrum bonum sit subjectum mali.
Quarto. Utrum malum totaliter corrumpat bonum.
Quinto. De divisione mali per poenam, et culpam.
Sexto. Quid habeat plus de ratione mali, utrum poena, vel culpa.


ARTICULUS I
252

UTRUM MALUM SIT NATURA QUAEDAM

(1. Dist. 46. art. 3. corp. et ad 4. et 2. Dist. 34. q. 1. art. 2. et lib. 3. Contr. g. cap. 7. 8. 9. et 11. et Pot. q. 3. art. 6. et Mal. q. 1. art. 1. et Opusc. 2. cap. 115.).

AD PRIMUM sic proceditur. Videtur, quod malum sit natura quaedam; quia omne genus est natura quaedam. Sed malum est quoddam genus; dicitur enim in Praedicamentis (sunt ult. verb. cap. 10. de opposit.), quod bonum, et malum non sunt in genere, sed sunt genera aliorum; ergo malum est natura quaedam.
2. PRAETEREA. Omnis differentia constitutiva alicujus speciei est natura quaedam: malum autem est differentia constitutiva in moralibus. Differt enim specie malus habitus a bono, ut liberalitas ab illiberalitate; ergo malum significat naturam quamdam.
3. PRAETEREA. Utrumque contrariorum est natura quaedam: sed malum, et bonum non opponuntur, ut privatio, et habitus, sed ut contraria, ut probat Philosophus in Praedicamentis (cap. de Oppositis), per hoc, quod inter bonum, et malum est aliquid medium, et a malo potest fieri reditus ad bonum; ergo malum significat naturam quamdam.
4. PRAETEREA. Quod non est, non agit: sed malum agit, quia corrumpit bonum; ergo malum est quoddam ens, et natura quaedam.
5. PRAETEREA. Ad perfectionem universitatis rerum non pertinet, nisi quod est ens, et natura quaedam: sed malum pertinet ad perfectionem universitatis rerum. Dicit enim August. in Enchir. cap. 10. et 11. quod ex omnibus consistit universitatis admirabilis pulchritudo. In qua etiam illud, quod malum dicitur, bene ordinatum, et suo loco positum eminentius commendat bona; ergo malum est natura quaedam.
SED CONTRA est, quod Dionys. dicit 4. cap. de Div. Nom. (part. 4. lect. 23.): Malum non est existens, neque bonum.
RESPONDEO dicendum, quod unum oppositorum cognoscitur per alterum, sicut per lucem tenebra. Unde et quid sit malum, oportet ex ratione boni accipere. Diximus autem supra (q. 5. art. 1. et seqq.) quod bonum est omne id, quod est appetibile: et sic, cum omnis natura appetat suum esse, et suam perfectionem, necesse est dicere, quod esse, et perfectio cujuscumque naturae rationem habeat bonitatis. Unde non potest esse, quod malum significet quoddam esse, aut quamdam formam, seu naturam. Relinquitur ergo, quod nomine mali significetur quaedam absentia boni. Et pro tanto dicitur, quod malum neque est existens, nec bonum. Quia, cum ens, inquantum hujusmodi, sit bonum, eadem est remotio utrorumque.
AD PRIMUM ergo dicendum, quod Arist. ibi loquitur secundum opinionem Pythagoricorum, qui malum existimabant esse naturam quamdam; et ideo ponebant bonum, et malum genera. Consuevit enim Arist. et praecipue in libris Logicalibus ponere exempla, quae probabilia erant suo tempore secundum opinionem aliquorum Philosophorum. Vel dicendum, sicut dicit Philos. in 4. Metaph. (tex. 6. et lib. 10. tex. 15.) quod prima contrarietas est habitus, et privatio, quia scilicet in omnibus contrariis salvatur, cum semper unum contrariorum sit imperfectum respectu alterius, ut nigrum respectu albi, et amarum respectu dulcis. Et pro tanto bonum, et malum dicuntur genera, non simpliciter, sed contrariorum; quia sicut omnis forma habet rationem boni, ita omnis privatio, inquantum hujusmodi, habet rationem mali.
AD SECUNDUM dicendum, quod bonum, et malum non sunt differentiae constitutivae, nisi in moralibus, quae recipiunt speciem ex fine, qui est objectum voluntatis, a quo moralia dependent. Et quia bonum habet rationem finis, ideo bonum, et malum sunt differentiae specificae in moralibus: bonum per se, sed malum, inquantum est remotio debiti finis. Nec tamen remotio debiti finis constituit speciem in moralibus, nisi secundum quod adjungitur fini indebito. Sicut neque in naturalibus [al. materialibus] invenitur privatio formae substantialis, nisi adjuncta alteri formae. Sic igitur malum, quod est differentia constitutiva in moralibus, est quoddam bonum adjunctum privationi alterius boni. Sicut finis intemperati est non quidem carere bono rationis; sed delectabile sensus absque ordine rationis. Unde malum, inquantum malum, non est differentia constitutiva, sed ratione boni adjuncti.
Et per hoc etiam patet responsio AD TERTIUM. Nam ibi Phil. loquitur de bono, et malo, secundum quod inveniuntur in moralibus. Sic enim inter bonum, et malum invenitur medium, prout bonum dicitur, quod est ordinatum, malum autem, quod non solum est deordinatum, sed etiam nocivum alteri. Unde dicit Philosophus in 4. Ethic. (cap. 1. cir. med.) quod prodigus vanus quidem est, sed non malus. Ab hoc etiam malo, quod est secundum morem, contingit fieri reditum ad bonum, non autem ex quocumque malo: non enim ex caecitate fit reditus ad visionem, cum tamen caecitas sit malum quoddam.
AD QUARTUM dicendum, quod aliquid agere dicitur tripliciter. Uno modo formaliter, eo modo loquendi, quo dicitur albedo facere album. Et sic malum etiam ratione ipsius privationis dicitur corrumpere bonum; quia est ipsa corruptio, vel privatio boni. Alio modo dicitur aliquid agere effective: sicut pictor dicitur facere album parietem. Tertio modo per modum causae finalis, sicut finis dicitur efficere movendo efficientem. His autem duobus modis malum non agit aliquid per se, idest secundum quod est privatio quaedam, sed secundum quod ei bonum adjungitur. Nam omnis actio est ab aliqua forma; et omne, quod desideratur ut finis, est perfectio aliqua. Et ideo, ut Dionysius dicit 4. cap. de Divin. Nom. (part. 4. lect. 23.): malum non agit, neque desideratur, nisi virtute boni adjuncti: per se autem est infinitum, et praeter voluntatem et, intentionem.
AD QUINTUM dicendum, quod, sicut supra dictum est (q. 21. art. 1. ad. 3.), partes universi habent ordinem ad invicem, secundum quod una agit in alteram, et est finis alterius et, exemplar. Haec autem, ut dictum est (in solut. ad 2. arg.), non possunt convenire malo, nisi ratione boni adjuncti. Unde malum neque ad perfectionem universi pertinet, neque sub ordine universi concluditur, nisi per accidens, idest ratione boni adjuncti.


ARTICULUS II
253

UTRUM MALUM INVENIATUR IN REBUS

(1. Dist. 46. art. 3. et 2. Dist. 3. art. 1. et lib. 3. Contr. g. cap. 4.).

AD SECUNDUM sic proceditur. Videtur, quod malum non inveniatur in rebus. Quidquid enim invenitur in rebus, vel est ens aliquod, vel privatio entis alicujus, quod est non ens: sed Dion. dicit 4. cap. de Div. Nom. (part. 4. lect. 23.) quod malum distat ab existente, et adhuc plus distat a non existente; ergo malum nullo modo invenitur in rebus.
2. PRAETEREA. Ens et res convertuntur. Si ergo malum est ens in rebus, sequitur quod malum sit res quaedam, quod est contra praedicta (art. praec.).
3. PRAETEREA. Albius est, quod est nigro impermixtius, ut dicitur in 3. lib. Topic. Arist. (cap. 4. non remote a princ.): ergo et melius est, quod est malo impermixtius: sed Deus facit semper, quod melius est multo magis, quam natura; ergo in rebus a Deo conditis nihil malum invenitur.
SED CONTRA est, quod secundum hoc removerentur omnes prohibitiones, et poenae, quae non sunt nisi malorum.
RESPONDEO dicendum, quod, sicut supra dictum est (q. 47. art. 1. et 2.), perfectio universi requirit inaequalitatem esse in rebus, ut omnes bonitatis gradus impleantur. Est autem unus gradus bonitatis, ut aliquid ita bonum sit, quod numquam deficere possit. Alius autem gradus bonitatis est, ut sic aliquid bonum sit, quod a bono deficere possit, qui etiam gradus in ipso esse inveniuntur. Quaedam enim sunt, quae suum esse amittere non possunt, ut incorporalia [al. incorruptibilia]. Quaedam vero sunt, quae amittere possunt, ut corporalia [al. incorruptibilia]. Sicut igitur perfectio universitatis rerum requirit, ut non solum sint entia incorruptibilia, sed etiam corruptibilia: ita perfectio universi requirit, ut sint quaedam, quae a bonitate deficere possint, ad quod sequitur, ea interdum deficere. In hoc autem consistit ratio mali, ut scilicet aliquid deficiat a bono. Unde manifestum est, quod in rebus malum invenitur, sicut et corruptio. Nam et ipsa corruptio malum quoddam est.
AD PRIMUM ergo dicendum, quod malum distat et ab ente simpliciter, et a non ente simpliciter, quia neque est sicut habitus, neque sicut pura negatio, sed sicut privatio.
AD SECUNDUM dicendum, quod, sicut dicitur in 5. Metaph. (tex. 14.) ens dupliciter dicitur. Uno modo, secundum quod significat entitatem rei prout dividitur per decem praedicamenta. Et sic convertitur cum re. Et hoc modo nulla privatio est ens: unde nec malum. Alio modo dicitur ens, quod significat veritatem propositionis, quae in compositione consistit, cujus nota est hoc verbum, est. Et hoc est ens, quo respondetur ad quaestionem, an est. Et sic caecitatem dicimus esse in oculo, vel quamcumque aliam privationem. Et hoc modo etiam malum dicitur ens. Propter hujus autem distinctionis ignorantiam aliqui considerantes, quod aliquae res dicuntur malae, vel quod malum dicitur esse in rebus, crediderunt, quod malum esset res quaedam.
AD TERTIUM dicendum, quod Deus, et natura, et quodcumque agens facit, quod melius est in toto, sed non quod melius est in unaquaque parte, nisi per ordinem ad totum, ut supra dictum est (q. 47. art. 2.). Ipsum autem totum, quod est universitas creaturarum, melius, et perfectius est, si in eo sint quaedam, quae a bono deficere possunt, quae interdum deficiunt, Deo hoc non impediente. Tum quia providentiae non est naturam destruere, sed salvare, ut Dionys. dicit 4. cap. de Div. Nom. (part. 4. vers. fin. lect. 23.). Ipsa autem natura rerum hoc habet, ut quae deficere possunt, quandoque deficiant. Tum quia, ut dicit August. in Enchir. (cap. 11.): Deus est adeo potens, quod etiam bene potest facere de malis. Unde multa bona tollerentur, si Deus nullum malum permitteret esse; non enim generaretur ignis, nisi corrumperetur aer. Neque conservaretur vita leonis, nisi occideretur asinus. Neque etiam laudaretur justitiae vindicans, et patientia sufferens, si non esset iniquitas [al. justitia vindicantis, et patientia sufferentis, si non esset iniquitas persequentis].


ARTICULUS III
254

UTRUM MALUM SIT IN BONO, SICUT IN SUBJECTO

(2. Dist. 34. q. 1. et 2. et cap. 3. Contr. g. cap. 11. et Mal. q. 1. art. 2. et opusc. 3. cap. 118. et 176.).

AD TERTIUM sic proceditur. Videtur, quod malum non sit in bono, sicut in subjecto. Omnia enim bona sunt existentia: sed Dionys. dicit 4. cap. de Div. Nom. (part. 4. lect. 23.) quod malum non est existens, neque in existentibus; ergo malum non est in bono, sicut in subjecto.
2. PRAETEREA. Malum non est ens: bonum vero est ens: sed non ens non requirit ens, in quo sit, sicut in subjecto; ergo nec malum requirit bonum, in quo sit, sicut in subjecto.
3. PRAETEREA. Unum contrariorum non est subjectum alterius; sed bonum, et malum sunt contraria; ergo malum non est in bono, sicut in subjecto.
4. PRAETEREA. Id, in quo est albedo, sicut in subjecto, dicitur esse album; ergo et id, in quo est malum, sicut iu subjecto est malum. Si ergo malum sit in bono, sicut in subjecto, sequitur, quod bonum sit malum, contra id, quod dicitur Isa. 5.: Vae, qui dicitis malum bonum, et bonum malum.
SED CONTRA est, quod August. dicit in Enchir. (cap. 14. ant. med.) quod malum non est, nisi in bono.
RESPONDEO dicendum, quod, sicut dictum est (art. 1. huj. q.), malum importat remotionem boni: non autem quaelibet remotio boni malum dicitur. Potest enim accipi remotio boni et privative, et negative. Remotio igitur boni negative accepta mali rationem non habet. Alioquin sequeretur, quod ea, quae nullo modo sunt, mala essent. Et iterum, quod quaelibet res esset mala ex hoc, quod non habet bonum alterius rei, utpote, quod homo esset malus, quia non habet velocitatem caprae, vel fortitudinem leonis. Sed remotio boni privative accepta malum dicitur: sicut privatio visus caecitas dicitur. Subjectum autem privationis, et formae est unum, et idem, scilicet ens in potentia, sive sit ens in potentia simpliciter, sicut materia prima, quae est subjectum formae substantialis, et privationis oppositae: sive sit ens in potentia secundum quid, et in actu simpliciter, ut corpus diaphanum, quod est subjectum tenebrarum, et lucis. Manifestum est autem, quod forma, per quam aliquid est actu, perfectio quaedam est, et bonum quoddam; et sic omne ens in actu bonum quoddam est. Et similiter omne ens in potentia, inquantum hujusmodi, bonum quoddam est, secundum quod habet ordinem ad bonum. Sicut enim est ens in potentia, ita et bonum in potentia. Relinquitur ergo quod subjectum mali sit bonum.
AD PRIMUM ergo dicendum, quod Dionysius intelligit malum non esse in existentibus, sicut partem, aut sicut proprietatem naturalem alicujus existentis.
AD SECUNDUM dicendum, quod non ens negative acceptum non requirit subjectum: sed privatio est negatio in subjecto, ut dicitur in 4. Met. (tex. 4. et lib. 5. tex. 27. et lib. 10. tex. 15.), et tale non ens est malum.
AD TERTIUM dicendum, quod malum non est, sicut in subjecto, in bono, quod ei opponitur, sed in quodam alio bono. Subjectum enim caecitatis non est visus, sed animal. Videtur tamen, ut August. dicit (in Ench. cap. 13.), hic fallere Dialecticorum regula, quae dicit, contraria simul esse non posse. Hoc tamen intelligendum est secundum communen acceptionem boni, et mali, non autem secundum quod specialiter accipitur hoc bonum et hoc malum. Album autem, et nigrum, dulce, et amarum, et hujusmodi contraria non accipiuntur, nisi specialiter; quia sunt in quibusdam generibus determinatis; sed bonum circuit omnia genera; unde unum bonum potest simul esse cum privatione alterius boni.
AD QUARTUM dicendum, quod Propheta imprecatur: Vae, illis, qui dicunt, id, quod est bonum, secundum quod est bonum, esse malum: hoc autem non sequitur ex praemissis, ut per praedicta patet (in corp. art.).


ARTICULUS IV
255

UTRUM MALUM CORRUMPAT TOTUM BONUM

(1-2. q. 85. art. 1. 2. et 4. et 2. Dist. 34. art. 5. et lib. 3. Contr. g. cap. 10. et 12. et Mal. q. 2. art. 9. 11. et 12. et Opusc. 3. cap. 117. et 118.).

AD QUARTUM sic proceditur. Videtur, quod malum corrumpat totum bonum. Unum enim contrariorum totaliter corrumpitur per alterum: sed bonum, et malum sunt contraria; ergo malum potest corrumpere totum bonum.
2. PRAETEREA. August. dicit in Enchir. (cap. 12.) quod malum nocet, inquantum adimit bonum: sed bonum est sibi simile, et uniforme; ergo totaliter tollitur per malum.
3. PRAETEREA. Malum, quamdiu est, nocet, et aufert bonum: sed illud, a quo semper aliquid aufertur, quandoque consumitur, nisi sit infinitum, quod non potest dici de aliquo bono creato; ergo malum consumit totaliter bonum.
SED CONTRA est, quod August. dicit in Enchir. (loco proxime cit.), quod malum non potest totaliter consumere bonum.
RESPONDEO dicendum, quod malum non potest totaliter consumere bonum. Ad cujus evidentiam considerandum est, quod est triplex bonum. Quoddam quod per malum totaliter tollitur; et hoc est bonum oppositum malo: sicut lumen totaliter per tenebras tollitur, et visus per caecitatem. Quoddam vero bonum est, quod nec totaliter tollitur per malum, nec diminuitur, scilicet bonum, quod est subjectum mali. Non enim per tenebras aliquid de substantia aris diminuitur. Quoddam vero bonum est, quod diminuitur quidem per malum, sed non totaliter tollitur; et hoc bonum est habilitas subjecti ad actum. Diminutio autem. hujus boni non est accipienda per subtractionem, sicut est diminutio in quantitatibus, sed per remissionem, sicut est diminutio in qualitatibus, et formis. Remissio autem hujus habilitatis est accipienda e contrario intensioni ipsius. Intenditur enim hujusmodi habilitas per dispositiones, quibus materia praeparatur ad actum, quae quanto magis multiplicantur in subjecto, tanto habilius est ad recipiendum perfectionem, et formam: et e contrario remittitur per dispositiones contrarias; quae quanto magis multiplicatae sunt in materia, et magis intensae, tanto magis remittitur potentia ad actum. Si igitur contrariae dispositiones in infinitum multiplicari, et intendi non possunt, sed usque ad certum terminum, neque habilitas praedicta in infinitum diminuitur, vel remittitur, sicut patet in qualitatibus activis, et passivis elementorum: frigiditas enim, et humiditas, per quae diminuitur, sive remittitur habilitas materiae ad formam ignis, non possunt multiplicari in infinitum. Si vero dispositiones contrariae in infinitum multiplicari possunt, et habilitas praedicta in infinitum diminuitur, vel remittitur, non tamen totaliter tollitur; quia semper manet in sua radice, quae est substantia subjecti: sicut, si in infinitum interponantur corpora opaca inter solem, et arem, in infinitum diminuetur habilitas aris ad lumen: numquam tamen, manente are, tollitur totaliter; qui secundum naturam suam est diaphanus. Similiter in infinitum potest fieri additio in peccatis, per quae semper magis, ac magis minuitur habilitas animae ad gratiam. Quae quidem peccata sunt quasi obstacula interposita inter nos, et Deum, secundum illud Isa. 59.: Peccata nostra diviserunt inter nos, et Deum. Neque tamen tollitur totaliter ab anima praedicta habilitas, quia consequitur naturam ipsius.
AD PRIMUM ergo dicendum, quod bonum, quod opponitur malo, totaliter tollitur: sed alia bona non totaliter tolluntur, ut dictum est (in corp. art.).
AD SECUNDUM dicendum, quod habilitas praedicta est media inter subjectum, et actum. Unde ex ea parte, qua attingit actum, diminuitur per malum: sed ex ea parte, qua tenet se cum subjecto, remanet. Ergo, licet bonum in se sit simile; tamen propter comparationem ejus ad diversa non totaliter tollitur, sed in parte.
AD TERTIUM dicendum, quod quidam imaginantes diminutionem boni praedicti ad similitudinem diminutionis quantitatis, dixerunt, quod, sicut continuum dividitur in infinitum, facta divisione secundum eamdem proportionem, ut puta, quod accipiatur medium medii, vel tertium tertii: sic in proposito accidit. Sed haec ratio hic locum non habet: quia in divisione, in qua servatur eadem proportio, semper subtrahitur minus, et minus: minus enim est medium medii, quam medium totius. Sed secundum peccatum non de necessitate minus diminuit de habilitate praedicta, quam praecedens, sed forte aut aequaliter, aut magis. Dicendum est ergo, quod, licet ista habilitas sit quoddam finitum, diminuitur tamen in infinitum, non per se, sed per accidens, secundum quod contrariae dispositiones etiam in infinitum augentur, ut dictum est (in corp. art.).


ARTICULUS V
256

UTRUM MALUM SUFFICIENTER DIVIDATUR PER POENAM, ET CULPAM

(2. Dist. 35. art. 1. et 3. Dist. 34. q. 2. art. 3. q. 1. corp. et Mal. q. 1. art. 4.).

AD QUINTUM sic proceditur. Videtur, quod malum insufficienter dividatur per poenam, et culpam. Omnis enim defectus malum quoddam esse videtur sed in omnibus creaturis est quidam defectus, quod se in esse conservare non possunt, qui tamen nec poena, nec culpa est; non ergo sufficienter malum dividitur per poenam, et culpam.
2. PRAETEREA. In rebus irrationalibus non invenitur culpa, nec poena: invenitur tamen in eis corruptio, et defectus, quae ad rationem mali pertinent; ergo non omne malum est poena, vel culpa.
3. PRAETEREA. Tentatio quoddam malum est: nec tamen est culpa; quia tentatio, cui non consentitur, non est peccatum; sed materia exercendae virtutis, ut dicitur in Gloss. (ordinaria super illud: Ne magnitudo revelationum) 2. Cor. 12.; nec etiam poena, quia tentatio praecedit culpam; poena autem subsequitur; insufficienter ergo malum dividitur per poenam, et culpam.
4. SED CONTRA videtur, quod divisio sit superflua. Ut enim August. dicit in Ench. (cap. 12.): Malum dicitur, quia nocet: quod autem nocet, poenale est; omne ergo malum sub poena continetur.
RESPONDEO dicendum, quod malum, sicut supra dictum est (art. 3. huj. q.), est privatio boni, quod in perfectione, et actu consistit principaliter, et per se. Actus autem est duplex: primus et secundus. Actus quidem primus est forma, et integritas rei. Actus autem secundus est operatio. Contingit ergo malum esse dupliciter. Uno modo per subtractionem formae, aut alicujus partis, quae requiritur ad integritatem rei; sicut caecitas malum est, et carere membro. Alio modo per subtractionem debitae operationis, vel quia omnino non est, vel quia debitum modum, et ordinem non habet. Quia vero bonum simpliciter est objectum voluntatis, malum, quod est privatio boni, secundum specialem rationem invenitur in creaturis rationalibus habentibus voluntatem. Malum igitur, quod est per subtractionem formae, vel integritatis rei, habet rationem poenae, et praecipue supposito, quod omnia divinae providentiae, et justitiae subdantur, ut supra ostensum est (q. 22. art. 2.). De ratione enim poenae est, quod sit contraria voluntati. Malum autem, quod consistit in subtractione debitae operationis in rebus voluntariis, habet rationem culpae. Hoc enim imputatur alicui in culpam, cum deficit a perfecta actione, cujus dominus est secundum voluntatem. Sic igitur omne malum in rebus voluntariis consideratum vel est poena, vel culpa.
AD PRIMUM ergo dicendum, quod, quia malum privatio est boni, et non negatio pura, ut dictum est supra (art. 3. huj. q.), non omnis defectus boni est malum, sed defectus boni, quod natum est, et debet haberi. Defectus enim visionis non est malum in lapide, sed in animali; quia contra rationem lapidis est, quod visum habeat. Similiter etiam contra rationem creaturae est, quod in esse conservetur a seipsa; quia idem dat esse, et conservat: unde iste defectus non est malum creaturae.
AD SECUNDUM dicendum, quod poena, et culpa non dividunt malum simpliciter, sed malum in rebus voluntariis.
AD TERTIUM dicendum, quod tentatio, prout importat provocationem ad malum, semper malum culpae est in tentante; sed in eo, qui tentatur, non est proprie, nisi secundum quod aliqualiter immutatur. Sic enim actio agentis est in patiente. Secundum autem quod tentatus immutatur ad malum a tentante, incidit in culpam.
AD QUARTUM dicendum, quod de ratione poenae est, quod noceat agenti in seipso: sed de ratione culpae est, quod noceat agenti in sua actione; et sic utrumque sub malo continetur, secundum quod habet rationem nocumenti.


ARTICULUS VI
257

UTRUM HABEAT PLUS DE RATIONE MALI POENA, QUAM CULPA

(1-2. q. 19. art. 1. corp. et q. 76. art. 4. corp. et 2. Dist. 37. q. 3. art. 2. corp. et Mal. q. 1. art. 5.).

AD SEXTUM sic proceditur. Videtur, quod habeat plus de ratione mali poena, quam culpa. Culpa enim se habet ad poenam, ut meritum ad praemium: sed praemium habet plus de ratione boni, quam meritum, cum sit finis ejus; ergo poena plus habet de ratione mali, quam culpa.
2. PRAETEREA. Illud est majus malum, quod opponitur majori bono: sed poena, sicut dictum est (art. praec.), opponitur bono agentis; culpa autem bono actionis. Cum ergo melius sit agens, quam actio, videtur, quod pejus sit poena, quam culpa.
3. PRAETEREA. Ipsa privatio finis poena quaedam est, quae dicitur carentia visionis divinae: malum autem culpae est per privationem ordinis ad finem: ergo poena est majus malum, quam culpa.
SED CONTRA. Sapiens artifex inducit minus malum ad vitandum majus; sicut medicus praecidit membrum, ne corrumpatur corpus: sed Dei sapientia infert poenam ad vitandam culpam; ergo culpa est majus malum, quam poena.
RESPONDEO dicendum, quod culpa habet plus de ratione mali, quam poena: et non solum quam poena sensibilis, quae consistit in privatione corporalium bonorum, cujusmodi poenas plures intelligunt; sed etiam universaliter accipiendo poenam, secundum quod privatio gratiae, vel gloriae poenae quaedam sunt. Cujus est duplex ratio. Prima quidem est, quia ex malo culpae fit aliquis malus, non autem ex malo poena, secundum illud Dionys. 4. cap. de Div. Nom. (part. 4. cir. med.): Puniri non est malum, sed fieri poena dignum. Et hoc ideo est, quia, cum bonum simpliciter consistat in actu, et non in potentia, ultimus autem actus est operatio, vel usus quarumcumque rerum habitarum, bonum hominis simpliciter consideratur in bona operatione, vel bono usu rerum habitarum. Utimur autem rebus omnibus per voluntatem. Unde ex bona voluntate, qua homo bene utitur rebus habitis, dicitur homo bonus, et ex mala malus. Potest enim, qui habet malam voluntatem, etiam bono, quod habet male uti: sicut, si grammaticus voluntarie incongrue loquatur. Quia ergo ipsa culpa consistit in deordinato actu voluntatis, poena vero in privatione alicujus eorum, quibus utitur voluntas, perfectius habet rationem mali culpa, quam poena. Secunda ratio sumi potest ex hoc, quod Deus est auctor mali poenae, non autem mali culpae. Cujus ratio est, quia malum poenae privat bonum creaturae, sive accipiatur bonum creaturae aliquid creatum, sicut caecitas privat visum; sive sit bonum increatum, sicut per carentiam visionis divinae tollitur creaturae bonum increatum. Malum vero culpae opponitur proprie bono increato. Contrariatur enim impletioni divinae voluntatis, et divino amori, quo bonum divinum in seipso amatur, et non solum secundum quod participatur a creatura. Sic igitur patet, quod culpa habet plus de ratione mali, quam poena.
AD PRIMUM ergo dicendum, quod, licet culpa terminetur ad poenam, sicut meritum ad praemium; tamen culpa non intenditur propter poenam, sicut meritum propter praemium: sed potius e converso poena iniducitur, ut vitetur culpa. Et sic culpa est pejus, quam poena.
AD SECUNDUM dicendum, quod ordo actionis, qui tollitur per culpam, est perfectius bonum agentis, cum sit perfectio secunda, quam bonum, quod tollitur per poenam, quod est perfectio prima.
AD TERTIUM dicendum, quod non est comparatio culpae ad poenam, sicut finis, et ordinis ad finem; quia utrumque potest privari aliquo modo et per culpam, et per poenam: sed per poenam quidem, secundum quod ipse homo removetur a fine, et ab ordine ad finem: per culpam vero, secundum quod ista privatio pertinet ad actionem, quae non ordinatur ad finem debitum.





QUAESTIO XLIX

DE CAUSA MALI, IN TRES ARTICULOS DIVISA

Consequenter quaeritur de causa mali.

Et circa hoc quaeruntur tria.

Primo. Utrum bonum possit esse causa mali.
Secundo. Utrum summum bonum, quod est Deus, sit causa mali.
Tertio. Utrum sit aliquod summum malum, quod sit prima causa omnium malorum.


ARTICULUS I
258

UTRUM BONUM POSSIT ESSE CAUSA MALI

(1-2. q. 75. art. 1. et 2. Dist. 1. q. 1. art. 1. ad 2. et Dist. 34. art. 3. et lib. 2. Cont. g. cap. 41. et lib. 3. cap. 10. et 13. et Mal. q. 1. art. 3.).

AD PRIMUM sic proceditur. Videtur, quod bonum non possit esse causa mali. Dicitur enim Matth. 7.: Non potest bona arbor malos fructus facere.
2. PRAETEREA. Unum contrariorum non potest esse causa alterius: malum autem est contrarium bono; ergo bonum non potest esse causa mali.
3. PRAETEREA. Effectus deficiens non procedit, nisi a causa deficiente: sed malum, si causam habeat, est effectus deficiens; ergo habet causam deficientem: sed omne deficiens malum est: ergo causa mali non est nisi malum.
4. PRAETEREA. Dionysius dicit 4. cap. de Div. Nom. (part. 4. lect. 22.), quod malum non habet causam; ergo bonum non est causa mali.
SED CONTRA est, quod Augustinus dicit contra Julianum (lib. 1. cap. 9. parum ante med.): Non fuit omnino, unde oriri posset malum, nisi ex bono.
RESPONDEO dicendum, quod necesse est dicere, quod omne malum aliqualiter causam habeat. Malum enim est defectus boni, quod natum est, et debet haberi. Quod autem aliquid deficiat a sua naturali, et debita dispositione, non potest provenire, nisi ex aliqua causa trahente rem extra suam dispositionem. Non enim grave movetur sursum, nisi ab aliquo impellente: nec agens deficit in sua actione, nisi propter aliquod impedimentum. Esse autem causam non potest convenire, nisi bono: quia nihil potest esse causa, nisi inquantum est ens. Omne autem ens, inquantum hujusmodi, bonum est. Et si consideremus speciales rationes causarum, agens, et forma, et finis perfectionem quamdam important, quae pertinet ad rationem boni. Sed et materia, inquantum est potentia ad bonum, habet rationem boni. Et quidem quod bonum sit causa mali per modum causae materialis, jam ex praemissis patet (q. praec. art. 3.). Ostensum est enim, quod bonum est subjectum mali. Causam autem formalem malum non habet, sed est magis privatio formae. Et similiter nec causam finalem, sed magis est privatio ordinis ad finem debitum. Non solum enim finis habet rationem boni, sed etiam utile, quod ordinatur ad finem. Causam autem per modum agentis habet malum, non autem per se, sed per accidens. Ad cujus evidentiam sciendum est, quod aliter causatur malum in actione, et aliter in effectu. In actione quidem causatur malum propter defectum alicujus principiorum actionis, vel principalis agentis, vel instrumentalis: sicut defectus in motu animalis potest contingere vel propter debilitatem virtutis motivae, ut in pueris, vel propter solam ineptitudinem instrumenti, ut in claudis. Malum autem in re aliqua, non tamen in proprio effectu agentis, causatur quandoque ex virtute agentis; quandoque autem ex defectu ipsius, vel materiae. Ex virtute quidem, vel perfectione agentis, quando ad formam intentam ab agente sequitur ex necessitate alterius formae privatio: sicut ad formam ignis sequitur privatio formae aris, vel aquae. Sicut ergo, quanto ignis fuerit perfectior in virtute, tanto perfectius imprimit formam suam, ita etiam tanto perfectius corrumpit contrarium. Unde malum, et corruptio aris, et aquae est ex perfectione ignis. Sed hoc est per accidens: quia ignis non intendit privare formam aquae, sed inducere formam propriam: sed, hoc faciendo, causat et illud per accidens. Sed, si sit defectus in effectu proprio ignis, puta, quod deficiat a calefaciendo, hoc est vel propter defectum actionis, qui redundat in defectum alicujus principii, ut dictum est (in sito art.), vel ex indispositione materiae, quae non recipit actionem ignis agentis. Sed et hoc ipsum, quod est esse deficiens, accidit bono, cui per se competit agere. Unde verum est, quod malum secundum nullum modum habet causam, nisi per accidens. Sic autem bonum est causa mali.
AD PRIMUM ergo dicendum, quod, sicut August. dicit contra Julianum (lib. 1. cap. 9. cir. fin.): Arborem malam appellat Dominus voluntatem malam, et arborem bonam voluntatem bonam. Ex voluntate autem bona non producitur actus moralis malus, cum ex ipsa voluntate bona judicetur actus moralis bonus. Sed tamen ipse motus malae voluntatis causatur a creatura rationali, quae bona est, et sic est causa mali.
AD SECUNDUM dicendum, quod bonum non causat illud malum, quod est sibi contrarium, sed quoddam aliud: sicut bonitas ignis causat malum aquae; et homo bonus secundum suam naturam causat malum actum secundum morem. Et hoc ipsum per accidens est, ut dictum est (in corp. art. et q. 19. art. 9.). Invenitur autem, quod etiam unum contrariorum causat aliud per accidens: sicut frigidum exterius ambiens calefacit, inquantum calor retrahitur ad interiora.
AD TERTIUM dicendum, quod malum habet causam deficientem aliter in rebus voluntariis, et naturalibus. Agens enim naturale producit effectum suum talem, quale ipsum est, nisi impediatur ab aliquo extrinseco: et hoc ipsum est quidam defectus ejus. Unde numquam sequitur malum in effectu, nisi praeexistat aliquod aliud malum in agente, vel materia, sicut dictum est (in corp.): sed in rebus voluntariis defectus actionis a voluntate actu deficiente procedit, inquantum non subjicit se actu suae regulae. Qui tamen defectus non est culpa, sed sequitur culpa ex hoc, quod cum tali defectu operatur.
AD QUARTUM dicendum, quod malum non habet causam per se, sed per accidens tantum, ut dictum est (in corp.).


ARTICULUS II
259

UTRUM SUMMUM BONUM, QUOD EST DEUS, SIT CAUSA MALI

(2. Dist. 32. q. 2. art. 1. et Dist. 34. art. 3. et Dist. 37. q. 3. art. 1. ad 1. et lib. 2. Contr. g. cap. 41. et lib. 3. cap. 71. et in Joan. 9. et Rom. 1.).

AD SECUNDUM sic proceditur. Videtur, quod summum bonum, quod est Deus, sit causa mali. Dicitur enim Isa. 45.: Ego Dominus, et non est alter Deus, formans lucem, et creans tenebras, faciens pacem, et creans malum. Et Amos 3.: Si erit malum in civitate, quod Dominus non fecerit.
2. PRAETEREA. Effectus causae secundae reducitur in causam primam: bonum autem est causa mali, ut dictum est (art. praec.). Cum igitur omnis boni causa sit Deus, ut supra ostensum est (q. 6. art. 1. et 4.), sequitur, quod etiam omne malum sit a Deo,
3. PRAETEREA. Sicut dicitur in 2. Physic. (tex. 30.) idem est causa salutis navis, et periculi: sed Deus est causa salutis omnium rerum; ergo est ipse causa omnis perditionis, et mali.
SED CONTRA est, quod dicit August. in lib. 83. QQ. (q. 21.), quod Deus non est auctor mali; quia non est causa tendendi ad non esse.
RESPONDEO dicendum, quod, sicut ex dictis patet (art. praec.), malum, quod in defectu actionis consistit, semper causatur ex defectu agentis. In Deo autem nullus defectus est, sed summa perfectio, ut supra ostensum est (q. 4. per tot.). Unde malum, quod in defectu actionis consistit, vel quod ex defectu agentis causatur, non reducitur in Deum, sicut in causam. Sed malum, quod in corruptione rerum aliquarum consistit, reducitur in Deum, sicut in causam, Et hoc patet tam in naturalibus, quam in voluntariis. Dictum est enim (art. praec.), quod aliquod agens, inquantum sua virtute producit aliquam formam, ad quam sequitur corruptio, et defectus, causat sua virtute illam corruptionem, et defectum. Manifestum est autem, quod forma, quam principaliter Deus intendit in rebus creatis, est bonum ordinis universi. Ordo autem universi requirit, ut supra dictum est (q. 48. art. 2. et q. 22. art. 2. ad 2.), quod quaedam sint, quae deficere possint, et interdum deficiant. Et sic Deus in rebus causando bonum ordinis universi, ex consequenti, et quasi per accidens causat corruptiones rerum, secundum illud, quod dicitur 1. Reg. 2.: Dominus mortificat, et vivificat. Sed quod dicitur Sap. 1. quod Deus mortem non fecit, intelligitur, quasi per se intentam. Ad ordinem autem universi pertinet etiam ordo justitiae, qui requirit, ut peccatoribus poena inferatur. Et secundum hoc Deus est auctor mali, quod est poena; non autem mali, quod est culpa, ratione supra dicta (in princ. corp.).
AD PRIMUM ergo dicendum, quod auctoritates illae loquuntur de malo poenae, non autem de malo culpae.
AD SECUNDUM dicendum, quod effectus causae secundae deficientis reducitur in causam primam non deficientem, quantum ad id, quod habet entitatis, et perfectionis, non autem quantum ad id, quod habet de defectu: sicut quidquid est motus in claudicatione, causatur a virtute motiva: sed quod est obliquitatis in ea, non est ex virtute motiva, sed ex curvitate cruris. Et si militer quidquid est entitatis, et actionis in actione mala, reducitur in Deum, sicut in causam: sed quod est ibi defectus, non causatur a Deo, sed ex causa secunda deficiente.
AD TERTIUM dicendum, quod submersio navis attribuitur nautae, ut causae, ex eo, quod non agit, quod requiritur ad salutem navis: sed Deus non deficit ab agendo, quod est necessarium ad salutem; unde non est simile.


ARTICULUS III
260

UTRUM SIT UNUM SUMMUM MALUM, QUOD SIT CAUSA OMNIS MALI

(2-2. q. 172. art. 6. corp. et 2. Disp. 1. q. 1. art. 1. ad 1. et Dist. 34. art. 1. ad 4. et lib. 2. Contr. g. cap. 41. et 15. et Pot. q. 3. art. 6. et Opusc. 15. cap. 16.).

AD TERTIUM sic proceditur. Videtur, quod sit unum summum malum, quod sit causa omnis mali. Contrariorum enim effectum contrariae sunt causae (lib. 5. Politic. cap. 8.): sed in rebus invenitur contrarietas, secundum illud Eccli. 33.: Contra malum bonum est, et contra vitam mors; sic et contra virum justum peccator; ergo sunt contraria principia, unum boni et aliud mali.
2. PRAETEREA. Si unum contrariorum est in rerum natura, et reliquum, ut dicitur in 2. de Coelo, et Mundo (tex. 19.): sed summum bonum est in rerum natura, quod est causa omnis boni, ut supra ostensum est (q. 6. art. 2. et 4.); ergo est et summum malum ei oppositum, causa omnis mali.
3. PRAETEREA. Sicut in rebus invenitur bonum, et melius; ita malum, et pejus: sed bonum, et melius dicuntur per respectum ad optimum; ergo malum, et pejus dicuntur per respectum ad aliquod summum malum.
4. PRAETEREA. Omne, quod est per participationem, reducitur ad illud, quod est per essentiam; sed res, quae sunt malae apud nos, non sunt malae per essentiam, sed per participationem; ergo est invenire aliquod summum malum per essentiam, quod est causa omnis mali.
5. PRAETEREA. Omne, quod est per accidens, reducitur ad illud, quod est per se: sed bonum est causa mali per accidens; ergo oportet ponere aliquod summum malum, quod sit causa malorum per se. Neque potest dici, quod malum non habeat causam per se, sed per accidens tantum; quia sequeretur, quod malum non esset ut in pluribus, sed in paucioribus.
6. PRAETEREA. Malum effectus reducitur ad malum causae: quia effectus deficiens est a causa deficiente, sicut supra dictum est (art. 1. et 2. praec.): sed hoc non est procedere in infinitum; ergo oportet ponere unum primum malum, quod sit causa omnis mali.
SED CONTRA est, quod summum bonum est causa omnis entis, ut supra ostensum est (q. 6. art. 4.); ergo non potest esse aliquod principium ei oppositum, quod sit causa malorum.
RESPONDEO dicendum, quod ex praedictis patet, non esse unum primum principium malorum, sicut est unum primum principium honorum. Primo quidem, quia primum principium bonorum est per essentiam bonum, ut supra ostensum est (q. 6. art. 3. et 4.). Nihil autem potest esse per suam essentiam malum. Ostensum est enim (q. 5. art. 3. et q. praec. art. 3.), quod omne ens, inquantum est ens, bonum est; et quod malum non est, nisi in bono, ut in subjecto. Secundo, quia primum bonorum principium est summum, et perfectum bonum, quod praehabet in se omnem bonitatem, ut supra ostensum est (q. 6. art. 2.). Summum autem malum esse non potest; quia, sicut ostensum est (q. 48. art. 4.), etsi malum semper diminuat bonum, numquam tamen illud potest totaliter consumere. Et sic semper remanente bono, non potest esse aliquid integre, et perfecte malum. Propter quod Philosophus dicit in 4. Ethic. (cap. 5. ante med.), quod, si malum integrum sit, seipsum destruet: quia, destructo omni bono (quod requiritur ad integritatem mali), subtrahitur etiam ipsum malum, cujus subjectum est bonum. Tertio, quia ratio mali repugnat rationi primi principii, tum quia omne malum causatur ex bono, ut supra ostensum est (art. 1. q.), tum quia malum non potest esse causa, nisi per accidens. Et sic non potest esse prima causa; quia causa per accidens est posterior ea, quae est per se, ut patet in 2. Physic. (tex. 66.).
Qui autem posuerunt duo prima principia, unum bonum, et alterum malum, ex eadem radice in hunc errorem inciderunt, ex qua et aliae extraneae positiones antiquorum ortum habuerunt; quia scilicet non consideraverunt causam universalem totius entis, sed particulares tantum causas particularium effectuum. Propter hoc enim, si aliquid invenerunt esse nocivum alicui rei per virtutem suae naturae, aestimaverunt naturam illius rei esse malam. Puta, si quis dicat naturam ignis esse malam, quia combussit domum alicujus pauperis. Judicium autem de bonitate alicujus rei non est accipiendum secundum ordinem ad aliquid particulare, sed secundum seipsum, et secundum ordinem ad totum universum, in quo quaelibet res suum locum ordinatissime tenet, ut ex dictis patet (q. 47. art. 2.). Similiter etiam quia invenerunt duorum particularium effectuum contrariorum duas causas particulares contrarias, nesciverunt reducere causas particulares contrarias in causam universalem communem. Et ideo usque ad prima principia contrarietatem in causis esse judicaverunt. Sed, cum omnia contraria conveniant in uno communi, necesse est in eis supra causas contrarias proprias, inveniri unam causam communem: sicut supra qualitates contrarias elementorum invenitur virtus corporis coelestis. Et similiter supra omnia, quae quocumque modo sunt, invenitur unum primum principium essendi, ut supra ostensum est (q. 2. art. 3.).
AD PRIMUM ergo dicendum, quod contraria conveniunt in genere uno, et etiam conveniunt in ratione essendi. Et ideo, licet habeant causas particulares contrarias, tamen oportet devenire ad unam primam causam communem.
AD SECUNDUM dicendum, quod privatio, et habitus nata sunt fieri circa idem. Subjectum autem privationis est ens in potentia, ut dictum est (q. 48. art. 3.). Unde, cum malum sit privatio boni, ut ex dictis patet (q. praec. art. 3.), illi bono opponitur, cui adjungitur potentia, non autem summo bono, quod est actus purus.
AD TERTIUM dicendum, quod unumquodque intenditur secundum propriam rationem. Sicut autem forma est perfectio quaedam; ita privatio est quaedam remotio. Unde omnis forma, et perfectio, et bonum per accessum ad terminum perfectum intenditur; privatio autem, et malum per recessum a termino. Unde non dicitur malum, et pejus per accessum ad summum malum, sicut dicitur bonum, et melius per accessum ad summum bonum.
AD QUARTUM dicendum, quod nullum ens dicitur malum per participationem, sed per privationem participationis. Unde non oportet fieri reductionem ad aliquid quod sit per essentiam malum.
AD QUINTUM dicendum, quod malum non potest habere causam, nisi per accidens, ut supra ostensum est (art. 1. huj. q.). Unde impossibile est fieri reductionem ad aliquid, quod sit per se causa mali. Quod autem dicitur, quod malum est ut in pluribus, simpliciter falsum est. Nam generabilia, et corruptibilia, in quibus solum contingit esse malum naturae, sunt modica pars totius universi. Et iterum in unaquaque specie defectus naturae accidit ut in paucioribus. In solis autem hominibus malum videtur esse ut in pluribus; quia bonum hominis secundum sensum non est hominis, inquantum homo, idest secundum rationem. Plures autem sequuntur sensum, quam rationem.
AD SEXTUM dicendum, quod in causis mali non est procedere in infinitum, sed est reducere omnia mala in aliquam causam bonam, ex qua sequitur malum per accidens.


